K. 301/1623 śaka (Angkor Wat, province de Siem Reap) 

Estampage EFEO n. 516

BEFEO, t. LXII, p. 298.

(1) sabbh mas suostī śrīsabvśrīmaṅgalā 
bahul braḥ jaiyyā toy sārddhātirek ai 

2. 
nā 1623 sak naeḥ i ma saeñ nai 
dvāradas roj māgh mai dibār thṅai braḥhassatī 

3. 
bi temm naeḥ eṅ nā toy gāṭhā braḥ pāl√°ī 
loek saraser buddhī pad muḥhni brahṁ magitta 

4. 
(2)añ khñuṁm thvāy pubhbhā braḥ bhaggavā sarbveajñ 
sṭhit trās yal‚Ä¶ staec guṅ git phcañ mār nai 

5. paduṁm krabvaṁm s-āt thvāy braḥpādd sarbvejñ thlai 
lut loek dass kar krai phcaṅ prabai tāk sirasīy 

6. khñuṁm krāpp kromm braḥ pādd abbhī vād varavandī 
git thvāy dau braḥ śrī ratna traiy śrīkkāllā 

7. ruṅ rīoeṅ pālṅ(3)bejr bīy citr srec ricc nā 
chlāk chlauv jā bhñī phkā para pūr puon dantapp hāta 

8. tāmm thpūṅ syiṅ grupp bārṇn l-a iscāryya chluḥ cravātth 
ket phsa bodhisatv braḥ guṅ sṭhit jhnāḥ mār phoṅ 

9. thvāy braḥ sākhya mnī no braḥ śrīār sot hoṅ 
trass dharmm nāṁm satv phoṅ knuṅ ganlaṅ kālpa(4)naeḥ nā

10. khñuṁm krāp kromm braḥpādd abbhī vād vara vandā 
praṇaṁ braḥ sāstā pañcabuddhā ratn ta trai 

11. tejaḥ añ khñuṁ thvāy dasakar kāy is hradaiy 
phjaṁm phcaṅ gaṁmpaṅ thlai citr mūl maiy nai prāthnā 

12. gītth thvāy braḥ cettīy culā mnī trai triṅs nā 
sāṅ duk braḥ kessā is debvatā thvāy paṅgaṁmm 

13. thvāy braḥ prattīmā mā(5)s nau nāsṭhāṇ asraṁm 
braḥ traisarṇāgaṁ jā bvuṁ nak nai satv phoṅ 

14. thvāy braḥ buddharupp braḥ sadhūpa caittī hoṅ 
 thvāy grup braḥ jīy phoṅ braḥ sādhp gaṅ braḥ gohā 

15. tejaḥ añ khñuṁ thvāy spaṅ kāc kāy kapp hātthā 
lut loek is aṅgā thvāy vandā surec hoṅ 

16. thvāy hey khñuṁ dūl phtiṅ sūm qoy tyi(6)ṅ is ār phoṅ 
jāttisarañāṇ hoṅ kuṁ kaṁmpāṅ bhlāṅ bhlecc loey 

17. ket pān prāṁm bil chnāṁ prājñā cāṁm hoey coeḥ chloey 
is aryy dharmm grup hoey traipīṭak ratth maty de 

18. itth khuss chgoṅ tal tic thleṅ bāk bejñ srec eṅ e 
doḥ chloey do niṅ gey toḥ prasnā avīy gra dāl sāly 

19. sūmm coeḥ cap trai(7)bhed soelasās set ayit des dāl 
chut chāpp jā isacāryy tūc braḥ parame sūr nai 

20. sūm dan braḥ śri āryy mān paribār cren krās krai 
jā rray bān hmīṇ nai l-a prabaiy toy prāthnā 

21. sebv jīnaśrī do puos hloeṅ phal phnuoss l-a thlai thlā 
saṁnāk braḥ sāsnā pān braḥ buddh duddhadaṁmnāy dukkh 

22. braḥ śri āryy dāy(8)thā anak naeḥ nā trass e mukkh 
jā braḥ buddh svoy sukkh trass dharmm dukkh nāṁmm satv nai

23. khñuṁ sūm noḥ roeṅ mok jābanlak sarbvejñ thlai 
aṅg khñuṁ naeḥ eṅ nai toy nāmmai hov jaiynann 

24. rī nāṅ jā kansai jhmoḥ bir nai mīṅ paen san 
rup chomm dan en an yal smāk samm citt śri 

25. luḥ braḥ pād rājjā qoy saktā didaiy 
khñuṁ (9)jaiynan snādhibvatiy hoey qoy chiy braiy kti hoṅ 

26. tal dau chiy thpūṅ ghmaṁmm hnāhmīn dhaṁ ek eṅ hoṅ 
luḥ jā yammrāj phoṅ noḥ eṅ hoṅ sāṅ trīsūr 

27. e miṅ paen noḥ nā yas sakkhatā toy guṁ nuor 
jhmoḥ yal parapūr jā juṁdāv debvasubarṇn 

28. rīy anak naeḥ daṁṅ byir toya ramil yal isacaryy 
jāt naeḥ l√°(10)duov dār ket dukkh brāt jā dāyāt 

29. jāt naeh √°bvuṁ parapūr prās bvuṁ mūl croen ghlā ghlāt 
doḥ koet sabv2 jāt kuṁ trā ghlāt tal tec loey 

30. vipāk naeḥ phoṅ gnā mok croen grā bvaṁ trā spoey 
aṁmbi jāt naeḥ hoey khñuṁ vīer traṅ vipāk prānn 

31. doḥ laeṅ jāt naeḥ dov vil mok nau koet rvūm sṭhāṇn 
traṅ du(11)kkh asrūv pran kuṁtrāmān bhit bhairiy 

32. kāl ayit niṅ braḥbandh sok les lan dan indrī 
hoey ka braḥ cāyatiy dukkh dhāt ni pī niṅ kūn 
33. riy kūn daṁṅ byir aṅg ābuk phcaṅ dhvoe puny jūn 
prakap mtāy niṅ kūn anak imm ūṅ no myū sṭhāṇ 
34. hoey sāṅ braḥ pāk paek pāk jañaek paek aṅg prān 
khcātt khcāy(12)antaradhān pāk is prān jāt kaṁ nāt 
35. e khlāḥ pāk sūraṅ braḥ kes phoṅ dhlāk ciñ pāk 
braḥ pādd jā kaṁnāt braḥ has pāt tāc khcāt khcāy 
36. khaṁ rok roess pamūl poḥ pjāpp cūl mūl rrapp kāy 
poet māss is daṁṅ hlāy jā banrāyy l-a mān draṅ 
37. riy rāp is daṁṅ hlāy (13)maruy plāy 30 braḥ aṅg 
sāṅ braḥ pad bir phcaṅ gūr grup aṅg rup tūc daṁṅ 
38. hey puos chloṅ cāyatiy braḥ sāṅ thmi noḥ chloṅ phjuṁm 
chloṅ rvuoc daṁṅ tūc ddhaṁ jā ūtaṁmm phnūs srec hoṅo 
39. sratīy tae nū naeḥ bvuṁ rīep rīḥ biy toemm phoṅ 
dhvoey puny noḥ croen hoṅ puoss prāṁmm toṅ niṅ naeḥ nā 
40. kāl puḥ braḥ mā(14)s mūl sāṅ trīsūr noḥ mūy grā 
siddh braḥ sīhiṅ nā puḥ braḥ mās prāk croen phoṅ 
41. dhvoe punay bimunn nā saṅ sālā vihār hoṅ 
paṁmpuos kūn grup phoṅ pros khñuṁ hoṅ pañcuḥ sīmmā 
42. niṅ git toy smā dān cāṁ bvuṁ pān padd croen grā 
oy dān khlāḥ pān trā toy gannā gitt jā caṅy 
43. sratiy toy cā kāt (15) bvuṁ rīep rāp bī tem phcaṅ 
poe git qoy dān sagh noḥ croen hnās cāṁmm bvuṁ pān 
44. toy git dhvoe puny nā niṅ gannā croenn sabv sṭhān 
niṅ cāṁm noḥ bvuṁ pān padd toy sṭhān croen taṅ nā 
45. sūt biy naeḥ do hey sūt paṅahey cuḥ dov lpā 
sūt rvuoc is naeḥ nā sūt simm nūm saṁm rec hoṅ //O// 

46. (16)naeḥ pada būjaṅ lelā loek toy kābyā jā lpā daṁṅ hlāy 
47. lā is lobh dossaṁ muddāy lā bhaiy antarāy brāt brāy prās gnā 
48. khñuṁ krāpp dūl braḥ buddhā braḥ hey khñuṁ lā traṅ nā duk sok 
49. khñuṁ lā traṅ kuṁṇoetr thok ketr mok is lok soec tīel santān 
50. khñuṁ lā sabv jā(17)t vyer sṭhān kti āsrūvaprān kuṁ mān loey nā 
51. khñuṁ lā tran √¶it prājñā chṅal khlov mohā khmās ge īen prīen 
52. khñuṁ lā traṅ is rapīen cūl jaṁnuṁ sṅīem bvuṁ coeḥ chloey thā 
53. khñuṁ lā bis bhyādh roggā prās putr bhiryyā slāp opās prān 
54. khñuṁ lā bipāk pūrān jā duk knuṅ prān srik(18)ghlān noḥ phoṅ 
55. khñuṁ lā is pāp bīer hoṅ citturāpāy phoṅ puon kuṁ dau svoy 
56. khñuṁ lā traṅ guṁnit dhloy lā khjil kuṁsvoy hey smārtiy toec 
57. khñuṁ lā bvuṁ coeḥ kal kic soelyasāsy kār srecc bāk bejñ noḥ nā 
58. khñuṁ lā traṅ it prājñā bvuṁ coeḥ bhāsā sratiy niṅ(19)gey 
59. khñuṁ lā traṅ khsat khluon de tramoc eṅ e it prīeṅ nū bhṅā 
60. khñuṁ lā it drābv bhoggtā dāssidāssā bvuṁ mān tal mnak 
61. khñuṁ lā traṅ citr prattiyāk srati qoy āk an īen citr gey 
62. khñuṁ lā traṅ bāk srāl sre sratiy tūc gey mamoeh chkuot nā 
63. khñuṁ(20)lā traṅ chot bhāsā sratiy dau thā babhlīeh it kāryy 
64. khñuṁ lā traṅ khlov anubāl sratiy sārdhār it gey yok bāk 
65. khñuṁ lā traṅ nā tak yāky dūrayas bīypāk bvuṁ broess sāpāy 
66. khñuṁ lā traṅ lṅaṅ√¶y bhiprāy chṅal dhañ rāy māy jraṅo it kāryy 
67. khñuṁ lā smātiy(21)sāradhār sratiy kic kāryy bvuṁ cāṁ noḥ hoṅ 
68. khñuṁ lā bvuṁnol sūr saṅ sratiy bāk chgaṅ bvuṁ trūv citr gey 
69. khñuṁ lā gey s-ap sabv te traṅ nā khmās gey khñuṁ lā noḥ hoṅ 
70. khñuṁ lā is verā phoṅ bīer breṅ cuṁ naṅy kuṁ yal ley nā 
71. khñuṁ lā iss kti mohā vaṅveṅ ghlāt ghlā bhlecc bhlāṁṅ(22)pramādd 
72. khñuṁ lā noḥ sabv2 jāt sratiy pramād bighāṭṭh satv phoṅ 
73. khñuṁ lā sārbve kti chgoṅ git khus ralaṅ doebv gheñ e kroy 
74. khñuṁ lā ktraṅ kti duṁloy gitt khus hey kroy debv gheñ kti gāpp 
75. khñuṁ lā traṅ nā ābhābv rass no bvuṁ slāpp jā dukkh mnk eṅ 
76. khñuṁ lā traṅ nā(23)vaṅveṅ sratiy it kreṅ pāraṁ kroy loey 
77. khñuṁ lā jāt neḥ gheñ hey gitr yal ittrey bvuṁnak ley nā 
78. khñuṁ lā traṅ kti mohā pramādd mey pā grū pādhyāy phoṅ 
79. khñuṁ lā traṅ kti chgāṁm chgoṅ pramādd sagh phoṅ braḥ buddh braḥdhardh 
80. khñuṁ lā traṅ kti sāhār sratiy qoy khñāl an īen braḥ dai 
81. (24)khñuṁ lā bvaṁ prakap naiy no aṁmcās thlaiy prabai draṅ dharmm 
82. khñuṁ lā traṅ citr sahār sāhāv iscāryy pandan kra pān 
83. khñuṁ lā manuss nā pīen prān sratī paṅakhānn ñuḥ ñun √¶cicū 
84. khñuṁ lā traṅ kti āsrūv sratī cicū taeḥ tīel pramādd 
85. khñuṁ lā noḥ sabv2 jātt sābve paṅaghlāt pa(25)ṅakhān lābh yas 
86. khñuṁ lā traṅ nā hau ṭṭhal√°ss yass sakkh rapass kjāt kjāy pāt paṅ 
87. khñuṁ lā traṅ gey ñuḥ ñuṅ paṅakhān caṁṇaṅ paṅakhus ghlāt ghlā 
88. khñuṁ lā traṅ bhaiy verā tramoc kuṁbrā it gnā tām kroy 
89. khñuṁ lā traṅ khlāc kuṁsvoy bhit bhaiy prae kroy tatoeky cuṁprapp 
90. khñuṁ lā traṅ bhai(26)yy kti thapp bhit ñār cuṁprapp randhtth iss aṅg 
91. khñuṁ lā gey com jā kaṅy bhit bhai hliny hlaṅ it gnā juoy hoṅ 
92. khñuṁ lā sabv2 jāt phoṅ ket jā saen taṅ lā traṅ satrūv 
93. khñuṁ lā kpāl dbaek sak skūv joeṅ sdak āsrūv dhmeñ pāk khvāk thlaṅ 
94. khñuṁ lā verā sraeṅ ghluṅ ṭaṁ pov is aṅg (27)jā dukkh ayit spoey 
95. khñuṁ lā koet hloeṅ itth troey rrapp ākrak hey kloen ktāss ch-aeḥ phoṅ 
96. khñuṁ lā is daṁṅ noḥ hoṅ sārbve chgāṁ chgoṅ hov akusal 
97. khñuṁ lā noḥ kuṁ trā yal biy jāt naeḥ tal rīeṅ do e mukkh 
98. khñuṁ lā bhiryyā ākrak no sṭhān ayitth sukkh jā dukkh eṅ(28)hoṅ 
99. khñuṁ lā poeh mān drābv phoṅ akrak noḥ hoṅ kuṁ trā yal ley 
100. khñuṁ lā sabv2 jāt naeḥ hey traṅ dukkh it spey kuṁ trā yal hoṅ 
101. khñuṁ lā sraec sabv grap phoṅ ket sabv jāt hoṅ kuṁ trā yal ley 
102. khñuṁ lā naeḥ jā paṅahey pāpp bier dukoey kuṁmān ley(29)nā 
103. khñuṁ lā ver bhaiy verā ket hloeṅ kālnā thlaiy l-ah sraec phoṅ 
104. poe ket khus niṅ paṁṇaṅ lā traṅ noḥ hoṅ kuṁ ket mok ley //O// 
105. pad toem naeḥ ktī hov kākgiti 
toy pāl√°i thā loek jā saṁ nūm 
khñuṁ msūm prājñā sū(30)m citr sārddhā 
kāt aṁmnoy dān o 
106. añ khñuṁ naeḥ naiy nām toem jhmoḥ jaiy 
vier bhaiy pū rān sūm pān trās trec 
sārbvejña tā ñāṇ sūm pān nibvāṇ 
nāṁm is satv phoṅ 
107. jāt mukkh croen krai ket jā asakhaiy 
chnāṁ naiy kālp hoṅ khñuṁ sūm prāthnā 
sārddhā dān pho(31)ṅ tām toy ganlaṅ 
braḥ sī āramaitrī 
108. doḥ gey prāthnā suṁ is ṅgā 
saec pañca -indrī suot thloem paeḥ tūṅ 
buṅ boḥ jhām thmi bhnaek ch-oeṅ khñuṁ ktiy 
oy dān gey hoṅ 
109. khñuṁ sūm prāthnā trik ar sārddhā 
cintā smoḥ phoṅ tūc braḥ jādhar 
oy dān prett hoṅ chīy(32)sec jhāmm phoṅ 
is it saṁ ṇal 
110. khñuṁ sūm prāthnā qoy dān kālnā 
debvatā juoy yal sūm is ind brahṁm 
jrom jraeṅ panayal ket kolā hal 
juoy paṁm beñ dānn 
111. debvatā duṁlāk braḥ khānd yal jāk 
staeṅ jā pradhān yok braḥ khānd noḥ 
ār sec oy(33) dān pret chiy toy ghlān 
ch-et prān noḥ hoṅ 
112. khñuṁ sūm prāthnā dūl braḥ bhaggvā 
trās dharmm kanlaṅ khñuṁ sūm tūc braḥ 
sīāryy eṅ hoṅ viryyā dhik phoṅ 
moḥ naiy debv pān 
113. khñuṁ thvāy paduṁmmā saṁtaec bhaggvā 
sroc sraṅ pros prān khñuṁ kān pubbhā 
vandā srec pān opp(34)chā puos prān 
sūt kāmmavājj hoṅ 
114. khñuṁ puos naeḥ naiy saṁmnāk braḥ traiy
sarṇnāguṁ phoṅ khñuṁ sūm qoy tyiṅ 
kaṁnet satv hoṅ tāmm toy ganlaṅ 
naiy braḥ buddh trās 
115. jā naeḥ nū chṅāy bvuṁ dān banrāy 
jāk jīeṅ staeṅ chpās khñuṁ sūm jāt kroy 
rieṅ tūc braḥ trās prājñā puny cpās 
it anak(35)phdim phoṅ 
116. khñuṁ sūm prājñā coeḥ chloey prisnā 
toḥ srāy sār saṅ tūc braḥ nāggasen 
chloey prisnā phoṅ nū kruṅ mālīn hoṅ 
toḥ it juṁbāk 
117. doḥ chloey prisnā sārbve prāthnā 
drābv dhan yass sak kuṁmpi mān krah 
dov rok tal anak dīett mak bvuṁ nāky 
(36)jā kaṁmlaṅ loey 
118. sūm koet mak eṅ toy phal bī breṅ 
pūrān jā trey siṅ cūl mak juoy 
bvuṁ qoy bruoy loey gīt traṅ nā hey 
debtā paṁbeñ 
119. khñuṁ sūm prāthnā jāt kroy mok nā 
kuṁ trā kuṁnaeñ sūm citr khñuṁ jā 
sārddhā paṁbeñ gey sūm aviy miñ 
oy dān it luss 
120. (37)mūy sūm prāthnā tūc braḥ kāl jā 
dhmeñajaiy parass chloey prisnā phoṅ 
nandīyakkh nirabhyas prājñā srec srass 
toy pāmmī thlai 
121. hey bi roḥ sraec kār āyūssa staec 
rvuoc jā pra bai nāṁ nundi yagg 
saṁ ṇaks nū jrai jā paribār nai 
kruoñ krā[p] khlap khlāc 
122. (38) rīeṅ mok bī roḥ cāp staec mūy jhmoḥ 
 abhaṁṅgirāj hey jhnaḥ staec mūy 
jhmoḥ virojarāj braḥ nik eṅ āc 
hov mnāj yaksā 
123. naeḥ sratiy kāt buṁ pān rīep rāp 
bi toem mak nā poe srati iss 
croen hnās sabv grā paṅhey pān jā 
ūpp rāj (39) eṅ e 
124. khñuṁ sūm aṁnat citr l-a sragat 
tūc braḥ teme braḥ varapittā 
oy lpaṁṅ it dhvoe braḥ aṅg at gey 
 chadass chnāṁ gat 
125. khñuṁ sūm prājñā tūc braḥ kālnā 
koet jā mahosurthṭh jhnāḥ iss (40) ācārray
 phcāl phcāñ kaevvūatth prājñā croen ktāt 
jhnāḥ braḥ culaṇiy 
126. khñuṁ sūm qoy pān kāt aṁmnoy dān
 tūc braḥ muḥhni braḥ vaisantar 
no nāṅ medriy qoy dān jāli 
krasnā noḥ hoṅ 
 127. nāṅ paen noḥ nai koetr jā kansai 
tām toet toy phoṅ ṭūc nāṅ pañ--- 
-------------- tūc aṁmrā phoṅ 
nū nāṅ medrīy 
128. syiṅ tām sabv jā(41)t koet bvuṁ tel ghlāt 
rup pañca-indrī hoey l-a it phdim 
chom chāy chaviy khjāp daṁṅ sumātīy 
it anak toet tal 
129. khñuṁ sūm sabv jāt ket kuṁ trā ghlāt 
didaiy mandal doḥ dov ket suorgg 
khñuṁ sūm qoy yal doḥ ket kraval 
 no āy ketr phoṅ 
130. jāt naeḥ(42)khñuṁ ghlāt khñuṁ sūm sabv jāt 
kuṁ ghlāt tal mtaṅ doḥ koet jā satv
 jā manus kti hoṅ khñuṁ sūm koet phoṅ 
tūc khñuṁ prāthnā 
131. khñuṁ sūm poṅ ph-uṇ ñāt phau is kūn
 saṁ laeñ bhiryyā poṅ ras nāṅ paen 
sūm koet mūl gnā khluon khñuṁ naeḥ nā 
suoss bov im oṅ 
 132. khñuṁ sūm mān mnāj r̥ddhi aṁmnā(43)j 
anubhābbh toy caṅ khñuṁ sūm soeljup 
chut tūc braḥ aṅg braḥ isūr staec draṅ 
jup nāṅ bharggavatiy 
133. sūm mnāj l√° chṅāy tūc kāl braḥ narāy 
cuḥ cāk aṁbīy suorgg mok koet jā 
braḥ rāmmadoebv khmi phcañ is tiraṭṭhi 
āsur luṅkā 
134. khñuṁ sūm mūy ni tūc braḥ pādd śrī 
śrīvīkraṁ nā chboḥ dau kailāss 
(44)braḥ isūrā pān tūc prāthnā
 cintā cot caṅ 
135. pān soelasās srec vil mok jā staec 
tūc citr paṁṇaṅ anak pān me huov 
 prāṁpuon braḥ aṅg abbhisek pān draṅ 
svoy rāj msaen chnāṁ 
136. khñuṁ sūm kuṁlāṁṅ anubhābv caeṅ khlāṁṅ
 soel sās chut cāṁmm ṭūc braḥ hanumān 
pūrān nāy nāṁ (45)ket mok jā kuṁ- 
lāṁṅ braḥ rāmmadoebv 
137. sūm mān saṁbhār pammiy trakāl 
coeḥ soelasās sebbh coeḥ kār saṅgrām 
tūc braḥ rāmmadebv soel dhnūv eṅ ek 
it anak smoe phoṅ 
138. laeḥ jāt naeḥ dov poe vil mok no 
koet phdai staec hoṅ pān tūc cau ket- 
mālā hoḥ phsaṅ dau suorgg nāy hoṅ 
(46)jā kūn braḥ ind 
139. hey hey mok jā staec sāṅ nagar srec 
no khāṅ girin braḥ bissnūkāryy 
vil hloeṅ dau viñ anak ket eṅ miñ 
 soy rāj no āy 
140. khñuṁ sūm saṁmliṅ biroḥ plek phsiṅ 
l√° duov daṁṅ hlāy bāk tūc karavik 
 kraluoc brih sāy prājñā banrāy 
coeḥ tlae(47)ṅ it khvāḥ 
141. khñuṁ sūm drābv dhan mās prāk ratn tan
kaev mni jot jraḥ khīen brae kāsā 
caem braṁh beñ phdaḥ būk phtān manaḥ 
tūc jo tikasesṭhi 
142. khñuṁ sūm parabār is śrī śriṅgār 
trakāl prem prī rup l-a les lan 
dan bhlan mān śrīy saṁmpūr khiev kcī 
tūc phkā slāket 
143. sūm(48)coeḥ ñat guṇ chut chāp loes lan 
maen cap traibhed sanlap grup aṅg 
mir suṅ braḥ netr khyal tic saṅset 
grān rass ji vī 
144. sā pāy trakāl kra-em bistār 
trik grup indrī brīh brūc kāmmā 
cintā suorgg śri bhlik bhlaec smātīy 
priṅ praeṅ bvuṁ pān 
145. sne hā grup grān jā ru(49)y jābandh 
bvuṁ gīt bhñāk prān luḥ tae tal srāy 
 noḥ nai doebv pān taḥ hloeṅ prae prān 
bvuṁ pāt sāpāy 
146. sūm khñuṁ prus śrīy jā ruy bandh kti 
croen krai banrāy rrapp chomm syiṅ l-a 
siṅ coeḥ bhiprāy srati toḥ srāy 
biyaroḥ itth chgoṅ 
147. sūm saeḥ taṁ mriy go kra pī kti 
(50)l-a khlāṁṅ kanloṅ radaeḥ kūp ān 
grae yān mās phoṅ dūk sā muoṅ hoṅ 
toy tae yātrā 
148. l-a grup pratāp paribār srec srāp 
kānn grīeṅ grupp gnā samrāpp taṁṅhae 
toy tae yātrā tūc kutaphalā 
lelā sak saeṅ 
149. sūm mān prāsādh prāṁ puon l-a s-āt 
(51)pit mās brās daeṅ gāṅ ghvāy chet chāy 
banrāy yal steṅ tāṁm thpūṅ chlaḥ caeṅ 
 l-a grupp prakāryy 
150. mān phsuor juṁ viñ pi jān chlāk beñ 
rvuoc grapp bistār mān jā niyāy
syiṅ klāy grupp dvār nāgy loek babārṇ 
cāṁmm joeṅ ter kācc 
151. doḥ niṅ mān phdaḥ pi(52)l-a sra laḥ
 sīṅ mān mukkh tec dadiṅ roṅ jraek 
paṅgan phsuor srec rāṁṅ juṁ khānn kāc 
roṅ taṁriy saeḥ 
152. mān candachāyyā muntapp sālā 
chviṅ stāṁm siṅ sroḥ phsuor tāṁm siṅ phkā 
cāṁpā pān paeḥ kloeny tūc kracaeḥ 
biyator sraec hoṅ /O/ 
(53)chnāṁm mamī beñ pummī khaeh phalgun noḥ pā jā ok ñā su ri ndrā dhi rājj 
luḥ tal chnāṁ vakkh beñ pummī khae bīsāks noḥ pān jā co hvā pāṁṅ klass 4 //O// 
