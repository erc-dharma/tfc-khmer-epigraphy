K. 39

Khin Sok 1980a, p. 77

Estampage EFEO n. 412

Texte :

(1) mvayni sot añ nna prāthnā doḥ pi añ paṅ pañca skan aṁbīy neḥ do

(2) v sūm añ pān jā mahā cakkabvratirāja luḥh braḥ srī ārya maiytrī

(3) y anak trās pān jā braḥ buddha anak cūl nibvān añ khñuṁm sūm cūl phoṅ anak haṅ //

(4) sabhba massatu 1496 saka ca naksatra pūrmī phagun brahāssaṁ

(5) mpatī bāra uk khuṇ dībbā sen saeṅ nu gruo mān citra 

(6) sārdhā thve braḥ buddha aṅ 5 khñuṁ 11 krappī 4 nu sreh 102 nu danlae 

(7) ārām phoṅ nu daṅ dhaṁm 1 bītān 4 chāt 2 nā 

(8) daṅ thvāy kuṁluṅ bīhāra sot 66 daṅyuh 9 

(9) bhāg qoy desnā braḥ abhidhārma 3 cap mahājātha 3 cap 

(10) mahābuddhaguna anisaṅsa daṅ anisaṅsa braḥh dhamm oy

(11) loṅ puṇya phoṅ na dāna sap bhyañja phoṅ syaṅ grap hoṅ 

(12) mūyni sot uk khuṇa dibbā sen saeṅ nu gruo gāt nimanta anak satec braḥ dhamma

(13) trai lāk nu anak satec braḥ dhamma vaṅsā nu anak satec braḥ dhamma ghosā nu krāyā 

(14) ṅa therrā nu thera bhiksu saṅgha phoṅ mok juṁnuṁ cov inda 

(15) sudhara nu cov hluoṅ braḥ ghlāṅ co in praññā cov sabhā vaṅsā

(16) cov tejo dhūpes mok juṁnuṁ dukkha chmoḥ khñuṁ muoy pāsamcit 

(17) me gan grū 1 pa suk me bū dāṁṅ kūn 6 me kaev le---v mok 

(18) juṁnuṁ nā khñuṁ denle neḥ thvāy braḥ srīy ratana nu traiy nā braḥ bīhār 

(19) nu ta mahāthera pavara sāl neḥ jā cov [va]tra doḥ pe mān poṅ phun kū

(20) n cov pe mok jnul sratī bibbā yok jā khñuṁm thve qoy jā kaṁtīy 

(21) ṅ braḥ buddha aṁmpāl khsec mok tras e [kro]y e bhnek ktī kampī

(22) pros anak noḥ pān ley subhā nā juoy re qoy no--- qoy nau mvay anveṅ 

(23) nā pañca avīci nāraka nāy hoṅ 

