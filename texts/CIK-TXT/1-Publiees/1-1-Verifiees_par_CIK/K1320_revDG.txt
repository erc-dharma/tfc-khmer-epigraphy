K. 1320 stèle à 4 faces découverte enterrée devant le palais sud à Vat Phu le 8 janvier 2013. Voir Note de Hawixbrock dans l'Aséanie 30 (2012 [paru 2013]), p.113--119.
Premier quart du Xe s.

Texte : Dominic Goodall (février 2015), sur la base de l'edition (sous presse : Aséanie 2015) de Claude Jacques et Dominic Goodall, établie sur la base de photographies de la stèle prises par David Bazin. 

Face A
I. [vasantatilakā]
(A1) // yasyecchayā nalinajāditr̥ṇāvasāna- 
viśvodbhavasthititirobhavanāni kāle
(A2) jāyanta Eva nikhilāni namo stu tasmai 
caitanyaśaktivapuṣe parameśvarāya  //

II. [vasantatilakā]
(A3) jīyāt sa dhūrjjaṭir api dyumarutkhagāmbhaḥ-  
kṣmātmānalendutanur uddyutir indumauliḥ
(A4) yasyāṇimādibhir alaṁ bhuvanodbhavādau
bhūyaḥ sphuṭājaharimaulibhir īśa(t)āṅghryoḥ //

III. [vasantatilakā]
(A5) deyād udāram udayaṁ bhavināṁ bhavānī
nītā nijārddhatanutāṁ madanāriṇā yā
(A6) pratyakṣam īkṣaṇahutāśadaśārddhavāṇa-  
nirddāhadoṣaparimoṣadhiyeva nītyā  //

IV. [vasantatilakā]
(A7) pāyād apāraduritād iha śaṅkaraś śrī-   
bhadreśvaro bhuvanabhadrakaraś ciraṁ vaḥ
(A8) yasyāṅghrinīrajarajo vajayad rajāṁsi
tejāṁsi tejayati bhaktibhr̥t(ā)m adabhram //

V. [upajāti]
(A9) Āsīd adhīśo jagatīpatīnām urvvīpatīndrānvayajo mahaujāḥ
(A10) nīrandhradhī randhranavādrirājyo yaś śrīndravarmmeti mahīmahendraḥ //

VI. [upajāti]
(A11) yasyollasadguṇagaṇair vvigatasmayasya
mā bhūt samāna Iti bhūrivapurvvilāse
(A12)  nūnaṁ saroruhabhuvā vihito manobhūr  
aṅgaṁ vināmr̥takaro malino mr̥geṇa //

VII. [vasantatilakā]
(A13) nirmmucya bhāskarakarair abhitaptam ugrais
tāpād ivāmvujavanan nijadhāma lakṣmīḥ
(A14)  bhāratyajasraratijātavirodhamuktā     
 yasyāsyaśītakaramaṇdalam adhyuvāsa //

VIII. [upajāti]
(A15) narendravr̥ṇdārakavr̥ṇdamauli-   māṇikyajālāṅśujalaiḥ kr̥tāyām
(A16) vāpyām avāpya śriyam ujjvalāṁ yo  vikāsayām āsa nijāṅghripadmam  //

IX. [upajāti]
(A17)  śabdānuśiṣṭau paṭunāpi śabda-    śāstrapraṇetr̥prahitādareṇa
(A18)  sakarmmatā yena bhuvaḥ kr̥tādau    vinopasarggeṇa sadarthasiddhyai //

X. [upajāti]
(A19)  yasya sphuratpadmam udastadoṣaṁ  prasannabhāsvatkaramaṇdalāḍhyam
(A20)  Ananyatejassuramārggarāgaṁ    mukhan dinasyeva rarāja rājyam //

XI. [upajāti]
(A21)  yasya prayāṇe valavr̥ṁhitāpi  dhūlīdhutir  gharmmaghr̥ṇiṁ rurodha
(A22)  paṭuḥ pratāpo bhujavr̥ṁhitas tu mā kīrtyatām anyatarasvivr̥ṇde //

XII. [vasantatilakā]
(A23)  Āstān dviṣāṁ suvahuśo stramucāṁ mahājau
pañcatvam astrakr̥tinā kr̥tam eva yena
(A24)  pañcadviṣān tu yugapat prabhidāṁ kr̥taṁ yat 
khadgena tat katham ivānyajanair ajanyam //

XIII. [vasantatilakā]
(A25)  tuṅgādrisaṁsthas sarathāśvasūtas    sūryyas sahasreṇa karais tamorīn
(A26)  padātir ekena kareṇa yas tu      durggāṇy anāśritya raṇe vijetā //

XIV. [vasantatilakā]
(A27)  majjanmahonnatimahībhr̥ti śastravarṣa-   
saṁvarddhitārirudhirārṇnasi saṁyugābdhau
(A28)  dhātā paro calitam acyutarūḍham r̥ddham  
adhyāsta yaḥ kamalayā vijayāravindam //

XV. [vasantatilakā]
(A29)  prānto diśām aguṇavān arisaṁśrayo pi  
tejonalaprasaradāhabhiyā nato pi
(A30)  dugdhāmvudhīddhayaśasārdrita Eva yena  
nityaṁ mahān na hi jahāti parārthavr̥ttim //

XVI. [upajāti]
(A31)  mantraprabhāvapramukhābhyudasta-  samastavighno 'dhvarasādhanāya
(A32)  vasiṣṭhalīlām iva labdhavān yo    gāṁ nandinīṁ kāmadughāṁ pupoṣa //

XVII. [upajāti]
(A33)  Adrīn samudrān atha kaṇdarālīr     vvanāni durggāṇi digantarāṇi
(A34)  kenāpi vidvidgaṇavad  vinidrā    drāg yasya yātā dayitāpi kīrttiḥ //

XVIII. [upajāti]
(A35)  tasyātmajas tulyaguṇodayaśrīr    yyaś śrīyaśovarmmanarādhipendraḥ
(A36)  mr̥gāṅkacandrāṣṭadhr̥tādhirājyo     marendratulyo yudhi vikrameṇa //

XIX. [upajāti]
(A37)  mahotsavo lokavilocanānām    āsīd viśuddho titarāṁ mukhenduḥ
(A38)  muktas sadā yasya nr̥̄ājasiṅha-    bhāvād bhayeneva mr̥gāṅkanena //

XX. [upajāti]
(A39)  yo nanyacetā hatakāmakāya-     cāritram apy ādarato nukurvvan
(A40)  kenāpi kāmaṁ parito 'bhipūrṇnam    aṅgeṣu nirbhaṅgam alañ cakāra //

Face B 

XXI. [upajāti]
(B1)  kr̥tī patir no 'dhivasaty ajasraṁ    prītyāsya hr̥tpadmam itīva vidyāḥ
(B2)  haraṁ manohāritayānuyāntyo    mukhena yasyāviviśus samastāḥ //

XXII. [upajāti]
(B3)  parasparasparddhakaladhvanīnām    ānamrabhūbhr̥nmakuṭonmaṇīnām
(B4)  prabhābharākrāntir uṣeva tāmrā    babhūva yasyāṅghriyugāṅghrijālī //

XXIII. [upajāti]
(B5)  śokānalavyājagato pi dīpto    jitadviṣatstrīhr̥dayeṣu yasya
(B6)  strīṇām avadhyatvam itīva bhasmī-    cakāra nainās saghr̥ṇaḥ pratāpaḥ //

XXIV. [upajāti]
(B7)  prāyaḥ payobhiś śamam eti vahnir    atyujjvalo yasya tu roṣavahniḥ
(B8)  yudhi dhruvaṁ vismayam ādadhāno  nadīṁ madadvidrudhiraiś cakāra //

XXV. [upajāti]
(B9)  mahāvarāheṇa ciroddhr̥tāyāḥ    payodhitaś śoṣaṇaśaṅkayeva
(B10)  bhuvaḥ kales tāpam upāgatāyās    samarppaṇaṁ yena yaśomr̥tābdhau //

XXVI. [upajāti]
(B11)  sutas tadīyo yamarāmamūrtti-    dhr̥tādhirājyo vanipādhirājaḥ
(B12)  śrīharṣavarmmā nr̥parājavaryya-    vaṅśoditāyām udito mahiṣyām //

XXVII. [upajāti]
(B13)  trinetranetrānaladāhyamūrttes    smarasya sr̥ṣṭāv anayaṁ vidhātrā
(B14)  vuddhveva bhūyas samapādy ajeyo    vīryyeṇa kāntyā madanaḥ paro yaḥ //

XXVIII. [upajāti]
(B15)  Etāvatānanyajapāṭavā sā      sarasvatī nītivalābhilakṣyā
(B16)  sthitādhipatyena yadānane yad    gupte śriyā pūrvvam api priyāsyāḥ //

XXIX. [vasantatilakā]
(B17)  namrāvanīndramakuṭārppitapadmarāga-  
rāgāruṇāṅghriyugalo nitarāṁ rarāja
(B18)  bhāsvatpratāpatapanārkkamaṇīddhavahni-  
jvālākalāpaparirabdha Ivādrirād yaḥ //

XXX. [upajāti]
(B19)  sevāgatānekanarendramauli-    mālāvakīrṇnāruṇarocirāḍhyaḥ
(B20)  Āśāsv iva drāvitahāṭakādri-    dravārṇnavo pūryyata yatpratāpaḥ //

XXXI. [upajāti]
(B21)  tīkṣṇāsinā santatasauhr̥dayyas    tatāna kīrttiṁ yudhi yasya vāhuḥ
(B22)  padmasya līlā khalu sā hi vāpyām    arkkāṅśupr̥kto yad asau tataśrīḥ //
    
XXXII. [vasantatilakā]
(B23)  yena prasāritayaśomr̥tavr̥ṣṭidhārā-    
saṅghātaśītalatare khilabhūmibhāge 
(B24)  asthānatām iva gataḥ sthiratām urassu  
tīvrātapānalagaṇo dviṣatāṁ prapede //

XXXIII. [vasantatilakā]
(B25)  uddiśya māṁ samarasāgaram eṣa tīrṇnas 
tīrtvā tv arer apahr̥tāṁ kamalām upāste
(B26)  kā satyatābhimukhatedr̥g itīva roṣād   
yatkīrttir amvunidhipāram aran tatāra //
    
XXXIV. [upajāti]
(B27)  tasyānujo bhūmibhujām adhīśas    sahodaro ropitasarvvasāraḥ
(B28)  śrīśānavarmmeti kr̥tābhiṣeko    babhūva saptāmvudhimaṅgalena

XXXV. [upajāti]
(B29)  saroruhan nityavikāsam indu-    vimban tathā sādhayato 'kalaṅkam
(B30)  sādharmmyadr̥ṣṭāntam udīryya vaktran  dhruvaṁ yadīyan nitarāñ jayas syāt //

XXXVI. [vasantatilakā]
(B31)  nityaṁ vikāsabhr̥d akarkaśakośadaṇdaṁ     
yo bhūt tathāpi sadr̥śo bhr̥śam ambujena
(B32)  ucchvāsagandhavisarāt kamalālayatvān     
mitrodaye ca parisāritakośabhāvāt //

XXXVII. [vasantatilakā]
(B33)  kāntyojasām ajarasān nilayasya yasya  
mā bhūd dvitīya iti dhīr dhruvam āsa dhātuḥ
(B34) sūryyenduyogam ubhayor nnilayan niyogād    
astadvayāṁ sa yad asau kuhum ājahāra //

XXXVIII. [upajāti]
(B35)  ratipriyo lokamanonilīnas      saundaryyasaṁpattiguṇaikarāśiḥ
(B36)  na cet sa cāmīkaracārucāpo    lokair ayaṅ kāma Itīrito yaḥ //


XXXIX. [upajāti]
(B37)  Ājñāvidheyan na babhūva kin nu    yasya trilokair abhivanditāpi
(B38)  sarasvatī śāsanato yad asya    prasādhanāny ārabhataiva lakṣmyāḥ //


XL. [upajāti]
(B39)  yasyāpi dūre vitataiḥ prabhāvair    ākrāntadhāmnāṁ vasudhādhipānāṁ
(B40)  kirīṭaratnāṅśubhir aṅghripīthāṁ     krāntaṁ pratīkāracikīrṣayeva //

Face C

XLI. [upajāti]
(C1)  puñjīkr̥taṁ bhūmibhujām ivaujas    siṅhāsanaṁ yo nvayarūḍham iddham
(C2)  adhyāsta vidhvastasamuddhatadvid   digantadhautāni dadhad yaśāṁsi //

XLII. [upajāti]
(C3)  sāndradrumādrīndrasamudradurggām  urvvīṁ samagrān dadhato pi yasya
(C4)  Avāryyavīryyasya sunītibhājo  bheje na bhāraṅ kvacanāpi vāhuḥ //

XLIII. [vasantatilakā]
(C5) yādr̥k pratāpadahano nitarām apāro  
jajvāla yasya nijakīrttisudhārṇnavena
(C6) Āplāvitan na yadi nūnam aśeṣam etad          
bhasmāvaśeṣam abhavac caturānanāṇdam //

XLIV. [vasantatilakā]
(C7) Uddāmadānakarikumbhavidāraṇasrud-  
asrai raṇe varavadhūr iti rāgam ārdram
(C8) yenādareṇa dadhatodayinī vyadhāyi        
dhātrī dharādharapayodharanirbharaśrīḥ //

XLV. [upajāti]
(C9)  tejasvino nye vahavo bhavantu    yadaṅghripāṅsuprabhavaprasādāt
(C10)  Anugraho hetur ihaiśavahner    yyal lohapiṇdādividāhaśaktiḥ  //

XLVI. [upajāti]
(C11) kāntyā girā vā vinayaiḥ kr̥tair vvā    vaśe pi yaḥ kartum alañ jaganti
(C12) tejaḥ pupoṣaiva parākramāḍhyaṁ    vahuprakārā jayināṁ hy upāyāḥ //

XLVII. [upajāti]
(C13)  yātrāvidhau drāgdrutavairikāntā    sandhānakāntāraguhādidānāt
(C14)  yasyābhito bhīrutayā tayeva    mahī mahībhr̥tsahitā  cakampe //


XLVIII. [vasantatilakā]
(C15) yuddhotsave patijuṣāṁ surasundarīṇāṁ   
puṣpāñjalīn praṇamanād iva muñcatīnām
(C16) yenāsipātadalitād ibhakumbhakośād         
utkīrṇnam arhaṇamater iva ratnavarṣam //

XLIX. [upajāti]
(C17)  Uddāmamaulidyutidurnirīkṣair    uddīyamānair ddivi vāṇavegāt
(C18)  dviṇmūrddhabhir vviśvam ivoddidhakṣan  yo yudhy akālārkaśataṁ vyatānīt //


L. [upajāti]
(C19)  pradarśite yena puraḥ prahartrā    cāpasya pr̥ṣṭhe yudhi kāñcanāṅke
(C20)  vyadarśayat sparddhitayeva pr̥ṣṭhaṁ  vikīrṇnakeśāṅkam arātirāśiḥ //

LI. [upajāti]
(C21)  śaśāka yaḥ krodhakalaṅkam ugram    arātirāmānayanāmvunāpi
(C22)  pramārṣṭum adyāpi kalaṅkapaṅkam    indus tu naivāmvubhir amvurāśeḥ //

LII. [upajāti]
(C23)  mumoca yajñe yamabhīmagupte    duryyodhanārātiṣu śāmiteṣu
(C24)  pradakṣiṇīkr̥tya dhanañjayāptaṁ    yo dharmmarājo hayaratnam urvyām //

LIII. [upajāti]
(C25)  ghorāśanidhvānaghanāmvuvr̥ṣṭiṁ    sa vāsavo varṣati tām itīva
(C26)  yas praśrayaślāghyarasātihr̥dyaṁ    vavarṣa ratnadviradādivarṣam //

LIV. [upajāti]
(C27)  svasaṁśrayīkr̥tya mahīm aśeṣām     aśeṣam ambhonidhim apy agāḍham 
(C28)  mahattayā yasya mahāvarāha-    līlātulālāpam avāpa kīrttiḥ // 

LV. [upajāti]
(C29) dugdhāvdhir iddho nu mahāmahimno  dhāmnā samāno yadi yasya kīrttyā
(C30) vrahmāṇdabhittiṁ  parito pi dūrāt  karṇnaṁ vyatīyāt kim utātmarodhaḥ //

LVI. [upajāti]
(C31) saṁsādhitā vuddhinayapratāpa-    vāhuprabhāvair api sarvvasiddhīḥ
(C32) sasmāra nityaṁ smaraśāsanāṅghri-  pāṅsuprasādair upapāditā yaḥ //

LVII. [upajāti]
(C33)  catuṣpadan dharmmam api pravr̥ddham  iddhe kr̥te yo vaśināṁ variṣṭhaḥ
(C34)  vidhvastadoṣe svakr̥tānuvandhe  vyadhād asaṁkhyeyapadan dharitryām //

LVIII. [vasantatilakā]
(C35) traiguṇyayogamahito ham ayan tv asaṁkhyaiḥ
khyāto guṇair nu kalayann iti yaṁ svayambhūḥ
(C36) dr̥ṣṭvā prajādhipatitām anayat svakīyāṁ           
premādhikaṁ guṇavatāṁ hi guṇādhikeṣu //

LIX. [upajāti]
(C37)  yaḥ kīrttidugdhābdhiviśuddhamūrttir  jjitāricakro dhr̥tacārucakraḥ
(C38)  sannandako nantaguṇo mvujāksaḥ  kr̥ṣṇo paro krṣṇaguṇodayaśrīḥ //

LX. [upajāti]
(C39)  sa kamvujendro nijarājyaśāke    jitān nr̥pād dāyam upājahāra
(C40)  jitas tu bhaktyātra hare nuvarṣa-    labhyaṁ karaṁ liṅgapurād vyatārīt //

Face D

LXI. [pāda c : ra-vipulā : - - ⏑ - - ⏑ - -]
(D1) cāmīkarasya cūrṇnāni    khyātāni palaṣaṭchataiḥ
sārddhaṁ palaṅ karṇnabhūṣā-  suvarṇnaṁ rāgaṣadguṇam //

LXII.
(D2) śrāddhakālānatau hema    dvipalaṁ rāgaṣadguṇam 
kālikārahitaṁ rūpyaṁ    mitaṁ kaṭṭikayaikayā //

LXIII.
(D3) suvarṇnānāṁ samāhāraḥ    palānām atra ṣaṭchatī
palānān tritayañ cāpi    palārddhena samanvitam //

LXIV.
(D4)  trayodaśaśataṁ vastra-    yugmam aṣṭakarāyatam
śrāddhakālapraṇāme pi    śatatriṅśac ca tat punaḥ //

LXV.
(D5)  Eteṣāṁ vastrayugmānāṁ    samāhāras sahasrakam
catvāri ca śatāny eva    triṅśac ca parisaṁkhyayā //

LXVI. [pāda a : ma-vipulā : - - ⏑ - - - - -]
(D6)  mātaṅgajānāṁ dantānāṁ    viṅśatiḥ parikīrttitā
viṣāṇāni ca khadgānāṁ    dvādaśoktāni saṁkhyayā //
  
LXVII.
(D7) ṣad  eva pr̥thavo lāvvo   madhyamā dvādaśaiva tāḥ
śatadvitayasaṁkhyātās  tanavaḥ parikīrttitāḥ //

LXVIII.
(D8)  Alāvūnāṁ samāhāro    dviśaty aṣṭādaśottarā
kaṭṭikā vahniśunthīnāṁ     viṅśatiḥ parikīrttitāḥ //

LXIX. 
(D9) haridrāḥ pañca khāryyas tu    daśa khāryyaḥ pracīvalāḥ
nimvagarbhasya khāryyau tu    dve Eva parikīrttite //

LXX.
(D10)  nābheyaṁ kamvudeśotthaṁ    dviśataṁ parikīrttitam
takkasya kaṭṭikāḥ proktās      saṁkhyayā tāś catuśśatāḥ //  
  
LXXI.
(D11)  taruṣkasya tu kārpūraṁ    kaṭṭikādvayasammitam
salilañ ca taruṣkasya    triprasthaṁ parikīrttitam //

LXXII.
(D12)  taruṣkataruniryyāta-    niryyāsaparimāṇakam
sahasradvayasaṁkhyāta-    vini(dh)āpanavaṅśakam //

LXXIII.
(D13)  taruṣkaśakalāḥ prasthaiḥ    pañcabhiḥ parisammitāḥ
taruṣkacūrṇnavaṅśas tu    dvisahasrottarāyutaḥ //

LXXIV.
(D14)  kāṅsāni pānapātrāṇi    triṅśatsaṁkhyāmitāni tu
khārikāviṅśatiḥ proktā    tilānāṁ saikakhārik[ā] //

LXXV.
(D15)  sapañcakhārikaṁ proktaṁ  mudgānāṁ khārikā(śa)tam
māṣakās tu prathīyāṁsaḥ    proktāḥ ṣodaśa khārikāḥ //

LXXVI.
(D16)  khārikāviṅśatiḥ proktā     priyaṅgvās saikakhārikā
tandulānāṁ śataṁ khāryyo  vrīhīṇāṁ dvisahasrakam //

LXXVII.
(D17)  śataṁ ṣaṣṭyuttaraṁ proktaṁ  varāhāṇāñ ca saṁkhyayā
carmmaṇāṁ viṅśatiḥ proktā   sirās syuḥ pañcakaṭṭikāḥ //

LXXVIII.
(D18)  sammārjjanyāś  śatāny aṣṭau  jaṭāvetraṁ śatāṣṭakam
varhadvādaśasāhasraṁ    mayūrasya prakīrttitam //

LXXIX.
(D19)  māyūrāṇān tu patrāṇām     uktaṁ śatacatuṣṭayam 
viṅśatir vvarhiṇagrīvā-    puṭakāḥ parikīrttitāḥ //

LXXX.
(D20)  Ekadhārārddhacandrāgra-  valayāṅkita(p/m)ūlakam
catvāriṅśat sa(mā)khyātam  āyudhaṁ parisaṁkhyayā //

LXXXI.
(D21)  kavacānāṁ śataṁ proktaṁ  yantracāpāni pañca tu
jyācāpānāṁ śatañ caiva    yantreṣūṇāṁ śatan tathā //

LXXXII. [pāda c : ra-vipulā : - - - - - ⏑ - -]
(D22)  phaleṣūṇāṁ sahasre dve    chatrāṇān tu śatadvayam
oṣadhyānāṁ pādapānāṁ    mūlāny aniyatāni tu //

LXXXIII.
(D23)  praṇāme viṣayādhyakṣair    hemābjaṁ daśabhiḥ palaiḥ
ṣaḍguṇaṁ rāgi sadrūpyaṁ  bhājanaṁ pañcakaṭṭikam //

LXXXIV.
(D24)  dvādaśāṅgulasaṁyukta-    pañcahastasamucchrayāḥ
tato vāpy adhikotsedhā    gajendrā daśa saṁkhyayā //

LXXXV.
(D25) ṣodaśārddha karāyāma-   vastrayugmaśatāṣṭakam
upāyanāni cānyāni    khyātāny aniyatāni tu //

LXXXVI.
(D26)  rāgaṣadguṇahemābja-    palaṁ viṣayalekhake
nate sadrajatāmatraṁ    mitaṁ kaṭṭikayaikayā //

LXXXVII.
(D27)  taddeśaje janādhyakṣe    praṇate rāgaṣadguṇam
hemapadmapalaṁ śubhra-  rajatāmatrakaṭṭikā //

LXXXVIII. [pāda c : na-vipulā : - ⏑ - - ⏑ ⏑ ⏑ -]
(D28)  (pū)rvvāvatāritā dāyāḥ    punar atra niveditāḥ
takkakānāṁ nava śatāḥ    kaṭṭikāḥ parikīrttitāḥ //

LXXXIX.
(D29)  taruṣka(śa)kalā droṇa-    mitās taccūrṇnavaṅśakāḥ
catussahasrasaṁkhyātāḥ    pañcāśat kaṭṭikās sirāḥ //

XC.
(D30)  kacchapānāṁ śate dve tu    goḍhānām api kīrttite
śukānāṁ śatam ekan tu    dāyānām eṣa saṁgrahaḥ //

XCI. [upajāti]
(D31)  śrīśānavarmmā sa mahībhr̥dindro    bhaktiprathimnā kusumopamānān
(D32)  dāyān imān atra śive nivedya    bhūyaś śaśāseti jagadvinetā //

XCII. [upajāti]
(D33)   ye kiṅkarā lokatamonudaś śrī-    bhadreśvarasyāpi tadāśramāṇām
(D34)  te rājakāryyeṣu na yojanīyā    na dāpyadāyā viṣayādhipādyaiḥ //

XCIII. [upajāti]
(D35)  deśe varagrāmasamāhvaye tu  ye santi lokā viṣayādhipādyaiḥ
(D36)  te dāpitavyā  karalabhyadāyās  te rājakāryye ca niyojanīyāḥ //

XCIV. [upajāti]
(D37)  Upāyanaṁ śakyam idaṁ vidhātuṁ  mataṅgajendrā viṣayādhipena
(D38)  yadi svavittais samupārjjitās te  devasvasaṁparkkam anāptavantaḥ //

XCV. [upajāti]
(D39)  sa cādhirājas sakalārthisārtha-  saṁprārthanābhūr api yācanākhyām
(D40)  Ajñātapūrvvī pr̥thivīpatīndrān  bhaviṣyato yācata Ity abhīkṣṇam //

XCVI. [upajāti]
(D41) devasvavuddhyātra niveditaś śrī-    bhadreśvare liṅgapurākarāyaḥ
(D42) mayāsaman dattakam r̥ddhapunyā   vandhor hi dharmmas sahadharmmakāraḥ //
