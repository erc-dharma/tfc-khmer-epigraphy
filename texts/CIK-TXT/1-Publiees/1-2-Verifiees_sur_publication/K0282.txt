K. 282/ 9th century śaka (Thnal Baray, northwest corner, Siem Reap)


Estampage EFEO n. 347
Text is given after A. Bergaigne, ISCC, LIX, p. 474-503. Lines are not numbered.
% KC: In his edition, Bergaigne numbers the stanzas of each of the four faces separately (e.g. Face A stanzas I, II, ..., XXVII; Face B stanzas I, II, ...). Here, I number the stanzas continuously (e.g. Face A stanzas I, II, ..., XXVII; Face B stanzas XXVIII, XXIX, ...). 
% KC: The parts of the text which are identical to those of K. 323 are simply copied and pasted between ** and they have to be verified on the estampage. 

Face A

** I. [metre: vasantatilakā]
prāk kevalo pi bhagavān rataye tridhā yo 
bhinnaś caturmmukhacaturbhujaśambhumūrttiḥ 
prārambha eva bhuvanasya punar yyugānte 
kaivalyam eti ca śivāya namo stu tasmai || 

II. [metre: vasantatilakā]
vande ravindaripumaṇditakeśavr̥ṇdaṁ 
bhaktyāravindadr̥śam apy aravindayonim 
namrāmarendraditijendraśikhandabandha-
maṇdāraṣaṇdamakaraṇdasugandhitāṅghrim || **

III. [metre: vasantatilakā]
saṅsarppipāṭalatalāṅśutaraṅgitāśa-
ṅ gaṅgāṅghripaṅkajayugaṁ bhuvanaṁ punātu
rudrārddhacandrapaṭukoṭinipātavega-
vedhakakṣaratkṣatajapuñjam ivādhunāpi //

** IV. [metre: vasantatilakā]
āsīd aninditapureśvaravaṅśajātaś 
śrīpuṣkarākṣa iti śambhupurāptarājyaḥ 
rājño mahendragirimūrddhakr̥tāspadasya 
mātuḥ sthiras samiti mātulamātulo yaḥ ||

V. [metre: upajāti]
tadvaṅśajo vyādhapurādhirāja-
santānasaṁpāditamātr̥vaṅśaḥ 
rājendravarmmeti guṇaikarāśir 
avāpa yaś śambhupure pi rājyam || 

VI. [metre: vasantatilakā]
tasyākalaṅkatuhināṅśuviśuddhakīrtteḥ 
putro babhūva nr̥patir nr̥patīndradevyām 
yo dr̥ptaśatrubhujagendrabhujaṅgaśatrur 
yyodhāgranīr yyudhi mahīpativarmmanāmā || 

VII. [metre: upajāti]
atha dvijo gastya iti pratīto 
yo vedavedāṅgavid āryyadeśe 
labdhodayo yā mahiṣīddhavaṅśā 
yaśomatīti prathitā yaśobhiḥ ||

VIII. [metre: upendravajrā]
sutas tayor yyo yudhi durmmadaś śrī-
narendravarmmeti narendravaryyaḥ 
mahīpates tasya suteva lakshmīr 
nnarendralakshmīr iti yā babhūva || 

IX. [metre: vasantatilakā] 
tasyām aridviradarājamr̥gādhipena 
janyeṣu rājapativarmmanarādhipena 
rājendradevy amaragarbhanibhodapādi 
yā diṅmukhāvalivikīrṇṇaviśuddhakīrttiḥ || 

X. [metre: vasantatilakā]
tasyām ajījanad anekanarendrasiṅha-
vaṅśodayāya sa mahīpativarmmadevaḥ 
devīm anuttamavapuśśriyam indradevīṁ 
dugdhābdhidhautayaśasan tapatīm ivārkkaḥ || 

XI. [metre: upajāti]
athābhavat tasya mahendraśaila-
kr̥tasthiteś śrījayavarmmanāmnaḥ 
narendravr̥ṇdārakavanditāṅghres 
sūryyadyotis sūnur anūnavīryyaḥ || 

XII. [metre: upajāti]
mahīpatiś śrījayavarddhano yo 
garbheśvaraś śrījayavarddhanākhyaḥ 
rājyasthitaś śrījayavarmmanāmā 
mahāmahīpālaśirodhr̥tāṅghriḥ || 

XIII. [metre: upajāti]
tasyādhirājo jananījananyā 
jaghanyajo jayyaparākramo yaḥ 
rudraikacitto raṇaraudrakarmmā 
śrīrudravarmmeti viśuddhadharmmā || 

XIV. [metre: upajāti]
tadbhāgineyo guṇaratnasindhur 
vvasundharādohavidagdhabuddhiḥ 
pr̥thūpamo yaḥ pr̥thivīndravandyaḥ 
pr̥thvīpatiś śrīpr̥thivīndravarmmā || 

XV. [metre: indravajrā]
rājanyavaṅśāmbaracandralekhā 
śrīrudravarmmāvanipālakanyā 
rājñī satī śrīnr̥patīndravarmma-
putryās sutā yā surasundarīva || 

XVI. [metre: upajāti]
tayoḥ kumāro rikarīndrasiṅho 
nr̥siṅhavandyo narasiṅhadr̥ptaḥ 
gāṁ diṅmukhapreṅkhadakhaṇdakīrttir 
yyaś śrīndravarmmā sakalāṁ babhāra || 

XVII. [metre: upajāti]
śilāmaye veśmaniliṅgam aiśaṁ 
śrīndreśvarābhikhyam atiṣṭhipad yaḥ 
īśasya devyāś ca samaṁ ṣad arccaś 
cakhāna ca śrīndrataṭākam agryam || 

XVIII. [metre: mandākrāntā]
tenaitasyām avanipatinā śrīndradevyāṁ mahiṣyāṁ 
niśśeṣaśāvitatayaśasā tejasām ekarāśiḥ 
bhūbhr̥tputryām iva purabhidotpāditaḥ kārttikeyaś 
śaktiṁ bibhrad ripukulabhidaṁ śrīyaśovarmmadevaḥ || **

XIX. [metre: vasantilakā]
īdr̥śy ahaṁ smarakr̥taṅ kila sādhanan te
yat satyam ātmanidhanāya tu sādhitāham
sāmarṣam ity agajayābhihito nu bhūyaḥ
kāmaṁ vyadhād adhikakānta(ta)maṁ yam ī(śaḥ) ||

XX. [metre: upajāti]
yasyorukānter nnavayauvanasya
kr̥ṣṭā cirañ cāruparākrameṇa
samr̥ddhakāmāvanimaṇḍalaśrī-
r utkā navā strīva susaṁmukhīnā ||

XXI. [metre: upajāti]
pratāpapuṣpāyudhataptam uṣṇaṁ
yasyorasi svaṁ stanam ājilakṣmīḥ
amajjayad gāḍhamud astrapātā-
t kināṅkabhītyeva raṇāṅganeṣu ||

XXII. [metre: upajāti]
nīlāpi yasyāsilatā karasthā
raṇe riraktāruṇitāśu bhūyaḥ
vilīnapūrvvotthitadhūmajālā
jvāleva tejojvalanasya reje ||

XXIII. [metre: upajāti]
yathā yathā yaś śitaśastraviddha-
s tathā tathā dīptataro ricakre
śastrāgramātrāl likhito pi bhānu-
s tatyāja dīptiṁ śvaśurasya cakre ||

XXIV. [metre: upajāti]
hr̥tvājitapto nr̥pam astrapāṇiṁ
yo yojayac cāmaracāraṇāya
hares tu sajje pi sadānagandhe
prayogajāḍyaṅ gajakarṇṇavāyau ||

XXV. [metre: indravajrā]
anyonyasaṅghaṭṭanahetukaṣṭe
prādād virāmañ jaya eva yasya
śāstrasya śaśvat pariśodhitārtho
bhrāntiṅ gate mantra ivājimūrddhni ||

XXVI. [metre: upajāti]
jite karod akṣatapakṣa eva
śauryyād aśaṅka(s s)adayo dayāṁ yaḥ
pakṣāpahārād acale cale pi
punaḥ punar mmuñcati vajram indraḥ ||

XXVII. [metre: upendravajrā]
sahasradr̥ṣṭiḥ paripūrṇṇavatsa-
s sahasrabhogas sunirastarandhraḥ
saha(sradhā)m(ā) janitadvijaśrī-
r jitendranāgendradivākaro yaḥ ||



Face B

XXVIII. [metre: upajāti]
kroḍendravaktre daśanakṣatāṅgī
nāgendrabhoge gadavahnidagdhā
adrīndrapāde paripīḍitā bhū-
r dhr̥tāpi taptaiva patiṁ vinā yam ||

XXIX. [metre: upajāti]
sarasvatīṁ vaktragatām upekṣya
yasyāliliṅge nitarām uraś śrīḥ
prāyaḥ priyaṁ prāpya manonukūla-
m uccaiḥpadaṁ strī sahate sapatnyāḥ ||

XXX. [metre: upajāti]
samyag bhuvo yena ca pālitāyāḥ
kaś cin na kasmai cid uvāca śalyam
purā svayaṁ sā tu pitāmahāya
pīḍāṁ bhiyā bhartr̥kr̥tāñ jagāda ||
 
XXXI. [metre: upajāti]
apāsya puṣyam bhuvi pāpabandhu-
m apālayad yo vr̥ṣam akṣatāṅgam
asyaikaśeṣas tu yad aṅghribhaṅgo
yugatrayakṣattrasurakṣaṇan tat ||

XXXII. [metre: upajāti]
śrutiṅ gatāṁ siddhim apāsya tanvī-
m udāsi yenaiva karo mahatyām
api svayaṅ ghrātamadārdragaṇḍāṁ
bhr̥ṅgīṁ kariṇyāṁ kariṇeva kāmāt ||

XXXIII. [metre: upajāti]
śaityaṁ hutāśāt kuliśān mr̥dutva-
n tailāni pāṅsor amr̥taṁ viṣāṅgāt
upāyato labdhum alam ya iccha-
n na tu svam uktiṁ hr̥dayāt prajānām ||

XXXIV. [metre: upajāti]
prajā nayotsāhavalapratāpa-
stambhoddhr̥te yasya ca bhāgyabhittau
trivarggamittreṇa jagaty aśaṅkaṁ
pitur gr̥he putra ivābhireme ||

XXXV. [metre: upajāti]
yaḥ pūrṇṇakāmo jvalitapratāpa-
s sudānavr̥ṣṭiḥ sphuṭakīrttikuṇḍaḥ
dviḍvāṣpakr̥d darśitavāyuvega-
s sarvvartutulyo py akr̥taprakopaḥ ||

XXXVI. [metre: upajāti]
yuddhābdhimagnāḥ kila yasya muktā
dr̥ptād dviṣaś śrāvita eva nāmni
rathāṅgapāṇer iva śaṅkhaśabde
pretādhirājān narakādhivāsāḥ ||

XXXVII. [metre: upajāti]
sādhāraṇān na pramadādinānye
tr̥ptiṅ gatā yas tu vr̥ṣeṇa rājye
cirād abhāgyena hi ratnabuddhyā
labdhā śilābdhau hariṇāmr̥tan tu ||

XXXVIII. [metre: indravajrā]
baddhvātmalobhaṅ guṇapañjare ya-
ś śeṣapradhānaṁ harati sma bhāgam
kṣodiṣṭhatas sarvvarasāpahāre
bhrāntiś śriyā(ṁ) sā tapanasya hetuḥ ||

XXXIX. [metre: upajāti]
dharmmāya yaḥ kañ ca na na vyapekṣya
jagadvyavasthām akarod abhītaḥ
aśvidvayenāpivad eva soma-
m r̥ṣer bhiyendro pi madāc ca mugdhaḥ ||

XL. [metre: upajāti] 
jayāmr̥taṅ kīrttisugandhiśāntiḥ
pītvāsa yasyājimukhe hareś ca
raktaṅ gajāsye madagandhavāsa-
n drutadviṣān no tu mr̥gair vvanāmbhaḥ ||

XLI. [metre: upajāti]
dvau gandhavatyor jjanitāv ubhābhyāṁ
vyāsaḥ kumāryyāṁ bhuvi kīrttibhāraḥ
maharṣiṇā yena ca tatra kr̥ṣṇo
dvīpe kr̥to nyas tu sitas trilokyām ||

XLII. [metre: upajāti]
saṅsthāpayan yas svayam eva lokaṁ
mārggeṇa sarvvaṁ vyacarat pratāpaiḥ
caraty ajasraṁ paritas sumeruṁ
na hemahetor ahimāṅśumālī ||

XLIII. [metre: upajāti]
vyaktaṁ mahī saṅhr̥tibahnidāhā-
d ajasram ekārṇṇavapīḍanāc ca
yasya pratāpāgniyaśomvuvegaṁ
soḍhuṁ samarthābhyasanaṁ varaṁ hi ||

XLIV. [metre: upajāti]
yas sarvvabhūbhr̥nmamasāpi nityaṁ
yatnād anāspr̥ṣṭagabhīrabhāvaḥ
anādaraṁ mandarapādasādhyaṁ
gāmbhīryyam abdher llaghayāñ cakāra ||

XLV. [metre: upajāti]
guṇeṣu doṣāvr̥tir eva rāgo
dveṣo guṇāriḥ kr̥ta eva pāpe
guṇīkr̥tau doṣavarāv api dvau
guṇaprayogeṣu tu yasya kā vāk ||

XLVI. [metre: upajāti]
naukārvvudaṁ yena jayāya yāne
prasāritaṁ sītasitaṁ samantāt
bhinnaṁ mahābdhau madhukheṭabhābhyāṁ
brahmāmvujasyeva dalārvvudaṁ prāk ||

XLVII. [metre: upajāti]
ratau drutānāṁ priyabhinnahāra-
m alaktakārdraṁ padam aṅganānām
yasyājñayāpāsya saraktamuktā-
s tanoti siṅho ripuharmyaśr̥ṅge ||

XLVIII. [metre: upajāti]
pīyūṣatr̥pto jayatarppitena
drutapriyo digdrutakīrttināpi
labdhāpsarā labdhavaraśriyā ca
sparddhīva yenājihato pi śatruḥ ||

XLIX. [metre: upajāti]
tvaṁ meruvad bhāsi ravipratāpā-
t tuṣārasekāt tuhinādritulyaḥ
guhāśayas siṅha iveti mittrai-
r yyasyānunīto gahane druto riḥ ||

L. [metre: upajāti]
cakrī dharākrāntibhareṇa sadyo
gambhīraniśvāsaravānubandham
anāmayat prāpitabhogabhaṅgaṁ
yo bhūmibhr̥nnāgaśirassahasram ||

LI. [metre: indravajrā]
āśritya tejaḥ pravikāsi yasya
mittrāny amittrān alam eva hantum
āśritya tejaś śiśiretarāṅśo-
ś candrānalau dhvaṅsayatas tamāṁsi ||

LII. [metre: upajāti]
yataś caturmmārggagatir dhruvāṅgā- 
d aśeṣaratnākarahāriṇī ca
chidre vidāryyākhilabhūbhr̥dindra- 
ṅ gaṅgeva nītir harati sma lokam ||

LIII. [metre: upajāti]
guṇānvitas tiṣṭhatu dūṣito pi
sthānārppito yena punar guṇāḍhyaḥ
gado py alañ cāruvibhūṣaṇāya
haraprayuktaḥ kim utāmr̥tāṅśuḥ ||

LIV. [metre: indravajrā]
yo jasram aprārtthitam apy avāpa
bhāgyād asādhāraṇam arthajātam
paṅkaṁ haristrīharicandanasya
snānād (d)y(u)nadyā iva hemapadmaḥ ||

Face C

LV. [metre: upajāti]
vapurvvayovāgvalavīryyabuddhi-
vaṅśaśrutaśrīsuhr̥d eva darppaḥ
gupte pi samyak suhr̥di śritānāṁ
vairīva dūrīkr̥ta eva yena ||

LVI. [metre: indravajrā]
chāyāghane nītimati pratāpe
muktvānyarakṣāṁ bubhuje śriyaṁ yaḥ
satpuṣpadhūlīśayane svavr̥kṣe 
kiṁ śayyayendrasya śacī ratau hi ||

LVII. [metre: upajāti]
dharmmaṁ puraskr̥tya jagannidhiṁ yaḥ
sthitāṁ pratijñām akarod dviṣāpi
pratijñayā pārśvagatan tu dharmmaṁ
vidhāya vr̥traṁ valabhid bibheda ||

LVIII. [metre: upajāti]
vīroraso pi śriyam iddhadharmmā(ṁ)
haran na hīnād aharat tu yo rtham
śritāt prati svaṁ dadato vihaṅge
nauśīnarasya grahaṇe hy aśaktiḥ ||

LIX. [metre: indravajrā]
paiśunyaviddho py acalasthitir yyo
mittraśriyāntaḥprakr̥tiṁ vitanva
dr̥ṣṭipraśastām aśanipratapto
hemadravaṁ merur ivābabhāse ||

LX. [metre: upajāti]
yuge nr̥pā dharmmanidhau vr̥ṣāḍhyā
apy adbhutaṁ kiṁ punar īdr̥śe yaḥ
na durllabhaś śuktipuṭe vibhinne
yathā maṇiḥ kruddhaphaṇīndrabhoge ||

LXI. [metre: indravajrā]
yasyākarād ratnam upāyalabdha-
n dr̥ṣṭvāpi taptāt tad ivāpa nānyaḥ
viṣṇuṁ vinā pītajale pi sindhau
dr̥ṣṭyāpi kaś śrīpadam āpa paṅke ||

LXII. [metre: indravajrā]
pr̥ṣṭhena bhūbhr̥nmathanaṁ mahīndre
bibhraty akobāra ivādita śrīḥ
pr̥ṣṭhaṁ murārāv iva yatra sā tu
prītyorasoraś caturā vatāho ||

LXIII. [metre: upajāti]
bhinnaḥ prabuddhasya na kaṇṭakena
yasyāśrito pi prasabhaṁ hares tu
nidrāvijr̥mbhāṁ bhajataḥ kṣatā śrī-
ś cacāla nābhyamvujakaṇṭakena ||

LXIV. [metre: upajāti]
yaś śatrum apy āśritam ekavīro
dūrād apād uttamadurmmadāreḥ
āliṅgamānaṁ vyajahāt tu raktaṁ
kr̥śānutāpād uragendram indraḥ ||

LXV. [metre: indravajrā]
anyo pi tāvat karuṇātmakena
saṁvarddhito yena kim u svabandhuḥ
lokodayāyodita eva bhānau
padmaprabodhaṁ prati saṅśayaḥ kaḥ ||

LXVI. [metre: upajāti]
uddyotayan yo jagad adhvareṣu
śatahradāvr̥ṣṭim ivāmvuvāhaḥ 
meror vvilīnasya nijapratāpā-
d vavarṣa dhārām iva hemavr̥ṣṭim ||

LXVII. [metre: indravajrā]
yaḥ strīsarūpā iva viṣṇumāyā
vāhīkasaṅghān iva gosarūpān
mattebhabhūtān iva cāḍhyamūrkhā-
n daśottamāṅgād iva rāghaveṇa ||

LXVIII. [metre: upajāti]
śūreṇa yenojjvalahemaratnaṁ
svaṁ mārggaṇair nnunnam api svakośāt
punaḥ punar vyutthitam uttamāṅga-
n daśottamāṅgād iva rāghaveṇa ||
 
LXIX. [metre: upendravajrā]
guṇāś ca bhr̥tyāś ca virodhahīnāḥ
prajāś ca putrāś ca sukhena baddhāḥ
śriyaś ca bhāryyāś ca guṇānuraktā
dviṣaś ca doṣāś ca na yasya jātāḥ ||

LXX. [metre: vaṁśastha]
sthitaṁ mano yasya guṇena sandhita-
ṅ guṇas samr̥ddho nijaghāna durnnayam
kṣayaṅ gatas so py arirāṣṭrasaṅśraya-
s trayan trivarggāḍhyam api praśāsataḥ ||

LXXI. [metre: upajāti]
cintā vicintyābharaṇā vicintya-
ṅ kālakriyālaṅkaraṇaṅ kriyāpi
phalaprasūtyābharaṇā phalāni
pātrap(r)adānābharaṇāni yasya ||

LXXII. [metre: upajāti]
yaś cātiyācñāṁ parakopahetuṁ
sehe rthinān dānavikāsivaktraḥ
ciraṁ bibharttīndragajo pi gītiṁ
kuto dvyahe pi prasavaḥ phalārthe ||

LXXIII. [metre: upajāti]
yaḥ pratyahaṁ satsv api paṇḍiteṣu
svayan dadarśa vyavahāramārggam
lokasya gobhiś śamayaṁs tamāṁsi
gabhastimālīva sabhānabhassthaḥ ||

LXXIV. [metre: upajāti]
khayantrarandhreṇa bibheda pakṣa-
ñ jagatpriyārthaṁ śivikāsthito yaḥ
jitasmaraḥ kāmajito rjjunas tu
nijapriyārthañ jagatīlalasthaḥ ||

LXXV. [metre: upajāti]
vyāyāmakāle tr̥ṇarājapuñjaṁ
bibheda bhinnāvanibhr̥dgaṇo pi
yo mārggaṇenāparapārśvagena
rājatvalābhe py anatikrudheva ||

LXXVI. [metre: upajāti]
divyāṅganānāṅ kr̥takāmatr̥pti-
ś śrīnandanaḥ kīrtyamr̥tābhivarṣī
yasyaikacāpadhvanir eva dūre
samaṁ vipañcītrayavādanan tu ||

LXXVII. [metre: upajāti]
sāgraṁ yatīnām ayutan dvijendrā-
n ahany ahany annavareṇa devān
havyaiḥ pitr̥r̥ṁs tarppayati sma kavyaiḥ
svayan tu yaḥ kīrttigaṇair atr̥ptaḥ

LXXVIII. [metre: upajāti]
niyuddhakāle valino pi mallā-
n puñjīkr̥tān vāhusahasravegāt
ya āharad drāg daśa pātayitvā
daśāsyaṃ ājāv iva kārttavīryyaḥ ||

LXXIX. [metre: upajāti]
tridhā krīpāṇaikanipātanena
yo lohadaṇḍaṁ sahasā bibheda
= - ~ - - ~ ~ y(o)gyam indro
bajraikapātād iva tārkṣyapakṣam ||

LXXX. [metre: upajāti]
tamo ghanan niṣṭhatamāyasaṁ yaḥ
saṅkruddhanīloragabhogabhīmam
bhareṇa rambhā(na)lavad bibheda
durātmacittānukr̥tikrudheva 

LXXXI. [metre: upajāti]
tālādilābhe samavāpya śikṣāṁ
yasya sma nr̥tyanty avanīndrakanyāḥ
(a)pidviṣatkṣattrakalatragītyāṁ
kīrtti(r) nnarīnartti vinaiva śikṣām


Face D

LXXXII. [metre: upajāti]
nirīkṣaṇād eva vapurvvilāsa-
prasparddhayevākr̥ta suprayogaḥ
vātsyāyanādau kusumāstratantre
kr̥tārthatāṁ yasya varāṅganānām ||

LXXXIII. [metre: indravajrā]
yaḥ pārijātāmr̥tagandhabandhu-
n diṅnāgadānapratipakṣabhūtam
gandhaprayogañ jitapuṣpapuñja-
n divyāṅgarāgaṁ pavanasya cakre ||

LXXXIV. [metre: upajāti]
piṣṭāpi devorasi divyamālā
ratyā prayatnād dayitāstanena
kaṣāyitāntarmmadadāhadoṣā-
t supuṣpaniṣpeṣajitaiva yasya ||

LXXXV. [metre: indravajrā]
sarppāhr̥tau yasya viṣāpahāre
vidyāvalam vīkṣya bhiyādhunāpi
gr̥hṇāti nāgais saha kālakūṭa-
ś śaṅke śaśāṅkābharaṇasya kaṇṭham ||

LXXXVI. [metre: vaṁśastha] 
hr̥dindumauliṁ vadane sarasvatīṁ
bhuje bhuvaṁ vakṣasi yaś śriyaṁ sthiram
dviṣi svadīptiṁ diśi kīrttim arppaya-
n purīṁ śubhe vāstudhiyaṁ vyadarśayat ||

LXXXVII. [metre: upajāti]
śāntasya yasyāpi samitsamāptan
samuddhate tejasi notthito nyaḥ
suptasya viṣṇor uragendrabhoge
bhīme kutaḥ kṣobhakr̥to jhaṣendrāḥ ||

LXXXVIII. [metre: upajāti]
ya ekavīro py akarot suyodhaṁ
śāstrānusāreṇa vikāsi durggam
bhramād bhramaddaṁsitatigmadīptau
brahmādayaḥ kin nivasanti merau ||

LXXXIX. [metre: indravajrā]
bandhuprajāṁ rakṣati vāyaso pi
tejasvitejas sahate pi padmaḥ
bhr̥ṅgo pi madhv icchati nāpraphultā-
d ityāpi bhūpān namato nvaśād yaḥ ||

XC. [metre: vasantatilakā]
dvāv eva yasya paralokajaye sahāyau
saṅśodhitau vr̥ṣakr̥pāṇavarau tayoś ca
dharmmaś śrutena pariśodhita eva śuddho
nāsis sadāpy ariśirobhir asr̥ksravārdraḥ ||

XCI. [metre: indravajrā]
krūrāsimittraḥ sthavirān pratāpya
vālo py ayam nāmayati kṣitīndrān
ācchidya datte namate nyarājya-
m ity uktadoṣo ripuyoṣitā yaḥ ||

XCII. [metre: upajāti]
puñjīkr̥tānāṁ madhurāpi vānī
yogyā na yatkāvyakr̥tau kavīnām
guḍādi hetur nnihitaṁ sudhāyāḥ
mādhuryyavr̥ddhāv iti kasya dr̥ṣṭiḥ ||

XCIII. [metre: indravajrā]
yuktyā jitārer nna ca tatkulīno
yasyāśritān pratyavadhīd virājā
vegāhatāhicyutadantabhinnā
gr̥ddhrā mr̥tā māṅsalavārthino hi ||

XCIV. [metre: vasantatilakā]
nāgendravaktraviṣaduṣṭatayeva bhāṣyaṁ
mohapradaṁ pratipadaṅ kila śābdikānām
vyākhyāmr̥tena vadanenduvinirggatena
yasya prabodhakaram eva punaḥ prayuktam ||

XCV. [metre: vasantatilakā]
nīlotpalāmvujavanākr̥tināpi samya-
g anvīkṣitaṅ kṣaṇakaṭākṣnirīkṣaṇena
yasya dvipāśvalalanāpuruṣādiratnaṁ
bajraprabhr̥tyupalarāśiṣu kā kathaiva ||

XCVI. [metre: vasantatilakā]
anye khilaṅ kanakavad bhuvi manyamānā
lobhagrahagrasanamūḍhadhiyo vinindyāḥ
yo dr̥ṣṭipāṭavavaśāt tu nuto nupaśya-
n hemāpi loṣṭumayavat kim idaṁ vicitram ||

XCVII. [metre: vasantatilakā]
kāmaṁ mr̥gādhipatayo hariṇān ivānye
rakṣāṁ vihāya patiśabdam ndagram āptvā
ghnanti svakān nr̥patayo vahavas svavr̥tte-
s sadvr̥ttidaḥ pr̥thur ivāsa tu yaḥ prajānām ||

XCVIII. [metre: vasantatilakā]
hemapratānasamalaṅkr̥tacāruśr̥ṅgai-
r abhraṅkaṣair vvividhasaudhasurādhivāsaiḥ
atyantadanturitabhāgatayā bhuvo ya-
ś cakre purāpr̥thusamīkr̥timuktiśaṅkām ||

XCIX. [metre: vasantatilakā]
kāmo bhavat kalitakomalakārmmukatvā-
t kāmaṁ prakāmam apakārinikāradhārī
maivan tu tatpratinidhir vvapuṣā kr̥to ya-
m ity abjayonir asr̥jad dr̥ḍhakārmmukaṁ yam ||

C. [metre: vasantatilakā]
ākramya yena karakomalayānuliptā
saurabhyavāsitadigantarayā svakīrttyā
visrāpi sāndramadhukheṭabhamedasārdrā
bhūyo nu bhūr bhavati gandhavatīti sārthā ||

CI. [metre: vasantatilakā]
anye nr̥pāḥ kalijitāḥ kalijit tu yo nyo
nyāyābhirakṣitajagaj jagadekavīraḥ
ādityaśatrur api kiṁ smr̥tanāmamātro
viṣṇau śrute sacaraṇo yadi saiṁhikeyaḥ ||

CII. [metre: vasantatilakā]
huṅkāradr̥ptaharitāḍitanāgavādye
hr̥dye svareṇa ripuveśmani jhallikānām
adyāpi yasya paṭuvīryyakavīritāni
vr̥ttāni nāṭayati nr̥ttapaṭur mmayūraḥ ||

CIII. [metre: mālinī]
tad idam udakasāran tena khātan taṭāka-
ñ jitam iva vidhuvimbaṁ pātitaṁ vaktrakāntyā
bhuvi nipatanavegād dhautadhantaṁ vilīnaṁ
vigalitamr̥gam urvvīvibhramādarśavimbam ||

CIV. [metre: upajāti]
sa cāgrayāyī dadatāṁ samastāṁ-
s tān bhāvinaḥ kambujabhūbhr̥dindrān
punaḥ punar yyācata ity ayaṁ va-
s svadharmmasetuḥ paripālanīyaḥ ||

CV. [metre: upajāti]
avekṣya māṁ svalpataṭākapālā-
n naitān hareyus tadupaplavas syāt
saro pi guptan dhanadasya yatnā-
t kuto pi bhīmas sahasonmamātha ||

CVI. [metre: upajāti] 
bhuvas taṭākastanajaiḥ payobhi-
s saṁvarddhitā ye taruvālavatsāḥ
vayassvarāvyaktakalapralāpā-
s tān akṣataṁ rakṣata pāpasarppāt ||

CVII. [metre: upajāti]
ślāghyāni ratnāny api yācakebhyo
dadaty asaṅgan dadatāṁ varā ye
ete bhavanto jalamātram atra
kathan na mahyaṁ vitareyur eva ||

CVIII. [metre: upajāti]
jñātañ ca satyaṁ mr̥tir eva yācñā
rājño viśeṣeṇa tathā pi sāstu
dharmmasya hetor mmaraṇaṁ hi śastaṁ
satām atas tyāgina eva yāce ||



