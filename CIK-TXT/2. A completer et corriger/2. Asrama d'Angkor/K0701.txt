K. 701/ixe śaka (Prasat Komnap)

Estampage EFEO n. 888

Cœdès 1932, p. 88
st. I-XVII : ISCC, p. 393-396 (K. 323)

Texte :

Face A

I.
(1) prāk kevalo pi bhagavān rataye tridhā yo bhinnaś caturmmukhacaturbhujaśambhumūrttiḥ 
(2) prārambha eva bhuvanasya punar yyugānte kaivalyam eti ca śivāya namo stu tasmai // 

II.
(3) vande ravindaripumaṇditakeśavr̥ṇdaṁ bhaktyāravindadr̥śam apy aravindayonim 
(4) namrāmarendraditijendraśikhandabandhamaṇdāraṣaṇdamakaraṇdasugandhitāṅghrim // 

III.
(5) āsīd aninditapureśvaravaṅśajātaś śrīpuṣkarākṣa iti śambhupurāptarājyaḥ 
(6) rājño mahendragirimūrddhakr̥tāspadasya mātuḥ sthiras samiti mātulamātulo yaḥ // 

IV.
(7) tad vaṅśajo vyādhapurādhirājasantānasaṁpāditamātr̥vaṅśaḥ 
(8) rājendravarmmeti guṇaikarāśir avāpa yaś śambhupure pi rājyam // 

V.
(9) tasyākalaṅkatuhināṅśuviśuddhakīrtteḥ putro babhūva nr̥patir nr̥patīndradevyām 
(10) yo dr̥ptaśatrubhujagendrabhujaṅgaśatrur yyodhāgranīr yyudhi mahīpativarmmanāmā // 

VI.
(11) atha dvijo gastya iti pratīto yo vedavedāṅgavid āryyadeśe
(12) labdhodayo yā mahiṣīddhavaṅśā yaśomatīti prathitā yaśobhiḥ // 

VII.
(13) sutas tayor yyo yudhidurmmadaś śrīnarendravarmmeti narendravaryyaḥ 
(14) mahīpates tasya suteva lakṣmīr nnarendralakṣmīr iti yā babhūva // 

VIII.
(15) tasyā aridviradarājamr̥gādhipena janyeṣu rājapativarmmanarādhipena 
(16) rājendradevy amaragarbhanibhodapādi yā diṅmukhāvalivikīrṇṇaviśuddhakīrttiḥ // 

IX.
(17) tasyām ajījanad anekanarendrasiṅhavaṅśodayāya sa mahīpativarmmadevaḥ 
(18) devīm anuttamavapuśśriyam indradevīṁ dugdhābdhidhautayaśasan tapatīm ivārkkaḥ // 

X.
(19) athābhavat tasya mahendraśailakr̥tasthiteś śrījayavarmmanāmnaḥ 
(20) narendravr̥ṇdārakavanditāṅghres sūryyadyotis sūnur anūnavīryyaḥ // 

XI.
(21) mahīpatiś śrījayavarddhano yo garbheśvaraś śrījayavarddhanākhyaḥ 
(22) rājyasthitaś śrījayavarmmanāmā mahāmahīpālaśirodhr̥tāṅghriḥ // 

XII.
(23) tasyādhirājo jananījananyā jaghanyajo jayyaparākramo yaḥ 
(24) rudraikacitto raṇaraudrakarmmā śrīrudravarmmeti viśuddhadharmmā // 

XIII.
(25) tadbhāgineyo guṇaratnasindhu(10)r vvasundharādohavidagdhabuddhiḥ 
(26) pr̥thūpamo yaḥ pr̥thivīndravandyaḥ pr̥thvīpatiś śrīpr̥thivīndravarmmā // 

XIV.
(27) rājanyavaṅśāmbaracandralekhā śrīrudravarmmāvanipālakanyā 
(28) rājñī satī śrīnr̥patīndravarmmaputryās sutā yā surasundarīva // 

XV.
(29) tayoḥ kumāro rikarīndrasiṅho nr̥siṅhavandyo narasiṅhadr̥ptaḥ 
(30) gāṁ diṅmukhapreṅkhadakhaṇdakīrttir yyaś śrīndravarmmā sakalāṁ babhāra // 

XVI.
(31) śilāmaye veśmaniliṅgam aiśaṁ śrīndreśvarābhikhyam atiṣṭhipad yaḥ 
(32) īśasya devyāś ca samaṁ ṣad arccaś cakhāna ca śrīndrataṭākam agryam //

XVII. 
(34) tenaitasyām avanipatinā śrīndradevyāṁ mahiṣyāṁ niśśeṣāśāvitatayaśasā tejasām ekarāśiḥ 
(34) bhūbhr̥tputryām iva purabhidotpāditaḥ kārttikeyaś śaktiṁ bibhrad ripukulabhidaṁ śrīyaśovarmmadevaḥ //

XVIII.
(35) padmonnatis tamassraṣṭam anyatejo layaṅ gatam
(36) lagnaḥ kakubhi rāgaś ca ya[sya] - -r ivodaye //

XIX.
(37) bhagnarājadrumakrīd. - - - - ⏑ - ⏑ -
(38) dvijihvadamanaṁ yasya - - - - ⏑ - ⏑ - //

XX.
(39) kiñ cid unmuktavālye yo - - - - ⏑ - ⏑ -
(40) babhau gabhastimālīva bhūrināticirod. ⏑ - //

XXI.
(41) saṅkrāntaṁ yanmukhe jñanam ekavācā guror mmukhāt
(42) suṣumnayāṅśumadvimbād indravimba ivāmr̥tam //

XXII.
(43) yas snigdhasādhutākr̥ṣṭaśikṣitabhir ivādarāt
(44) sakalābhiḥ kalālībhir anukūlābhirāśritaḥ //

XXIII.
(45) samastasaṁhitāsindhusamuttāraśramād iva
(46) viśaśrāma matir yyasya pare rudrāṅghrirocasi //

XXIV.
(47) khaṇḍayām āsa kandarppadarppaṁ sphurati yauvane
(48) yas snigdhasvāṅgasaubhāgyasasyutā ruṣitād iva

XXV.
(49) mukhadhāmni sudhādigdham iti snigdhamanā iva
(50) hr̥tvā sūnr̥tasarvvasvaṁ tasthau yasya sarasvati //

XXVI.
(51) yena saujanyabaddhena kr̥śo pi na vilaṅghitaḥ
(52) baddhā guṇās tu kenāpi vr̥ddhabhūpātilaṅghinaḥ //

XXVII.
(53) pūjyaṁ puṇyabhujāṁ rājyaṁ dr̥ptavat. ⏑ - r. naḥ
(54) prītena guruṇā sattaṁ - - - - ⏑ - ⏑ de //

Face B

XXVIII.
(1) yasya vakṣaḥ kṣamaṁ lakṣmīḥ kṣaṇaṁ kṣeptuṁ na cakṣame
(2) vāmanapramukhākāravirāgād iva śārṅgiṇaḥ //

XXIX.
(3) kāmo maṅgaḥ punas sāṅga ity adbhutamudeva yaḥ
(4) vāhinīpatyalaṅkāramakaraiś cumvitaḥ pade //

XXX.
(5) mūrddhnā dadhāra yasyājñāṁ durmmado pi narādhipaḥ
(6) velāṁ lolormmimālo pi normmimālī hi laṅghayet //

XXXI.
(7) yaś śauryyasaṁpadādhārabhāsuras surarād iva
(8) dhātrā kenāpi kāmena sākṣādgām avatāritaḥ

XXXII.
(9) śaktividyāguṇopāyair yyaś caturbhir alaṅkr̥taḥ
(10) vaktrair iva caturvvaktro bhujair iva caturbhujaḥ //

XXXIII.
(11) dviṣi krūro py amarṣlo pi śuro pi valavān api 
(12) yaḥ prajñāvr̥ṁhitāṁ śaktiṁ na jahau mr̥garād iva //

XXXIV.
(13) dānārdritā punar dhūlidhūsarā yasya yāyinaḥ
(14) vasudhāsahyavīryyeva svinnaśyṣkā muhur mmuhuḥ

XXXV.
(15) vipadguruṁ drutakr̥pāṁ patadduryyodhanāṁ yudham
(16) yo darśayad ivātanvan punar bhāratavigraham //

XXXVI.
(17) pratāpo yasya durdharṣan dviṭpratāpam aśīśamat
(18) aho navam idaṁ loke dagdho vahnir yyad agninā

XXXVII.
(19) na dadhyur addhvare yasya vāsaṁ svaṁ svarggavāsinaḥ
(20) sarvve satatam āhūtāḥ suptāḥ somamadād iva //

XXXVIII.
(21) ākīrṇṇavagambhīradānaṁ yatra va yacchati
(22) nimagnaśaṅkayevāsa yātam uccaiḥpadañ jagat

XXXIX.
(23) yasyāpi hārahāsāṅśuhāriṇā yaśasā babhau
(24) magnasaktasphuratpheṇamaṇdalīva vasundharā //

XL.
(25) yo dadhānai rasotkarṣaṁ visarppadbhir itas tataḥ
(26) cārair iva sahasrāṅśur aṅśubhiś śuddhamaṇdalaḥ //

XLI.
(27) sūtadhātrī yathārthāsa patyau yatra yadādadhe 
(28) sravatā payasā kāle prajāḥ pīnapayodharāt //

XLII.
(29) suvyaktaṁ vadanaṁ yasya nopamārhaṁ saroruhā
(30) jitam abjaṁ hi candreṇa candras tena tu nirjjitaḥ //

XLIII.
(31) prasāritakaraḥ kartuṁ prajānāṁ vāṣpamārjjanam
(32) yaḥ prasādayitājasraṁ saviteva piteva ca //

XLIV.
(33) cicchedātimahāntaṁ yas triguṇan daṇḍam āyasam
(34) dr̥ḍhabandhaṁ pradhānābhaṁ bandhadhvaṅsavicakṣaṇaḥ //

XLV.
(35) arjjunasyārjjunāṅ kīrttiṁ savyasācitayā citām
(36) ramaṇīyaḥ parastrīṣu nikṣāmaḥ katham apy agāt

XLVI.
(37) yaśodharataṭākākhyaṁ yas taṭākam amānuṣam
(38) cakāra sarvvabhūpālamānān iva nimajjayan //


XLVII.
(39) viśuddhadr̥ṣṭikalyānamukhyadharmmānusāriṇā
(40) sadāpi viṣamā yena sugamā rājapaddhatiḥ //

XLVIII.
(41) yena ramyajuṣā sāpi sāditā sārasasvanaiḥ
(42) kāñcijhanajhanatkāradhāriṇī nagarī dviṣāṁ //

XLIX.
(43) candraprabhā vayasyā me kiyad dūre cared iti
(44) yasya tīrṇṇarṇṇavā kīrttis tattvalokamanā iva //

L.
(45) yam ekaṁ sūrir astauṣīt sahasreṣu mahībhujām
(46) r̥kṣe kṣipati kaś cakṣur vvīkṣya candran navoditam //

LI.
(47) śrīyaśovarmmaṇā tena dadhatā dhāma vaiṣṇavam
(48) vaiṣṇavānnātisarggāya kr̥to yaṁ vaiṣṇavāśramaḥ //

LII.
(49) śāsanaṁ śrīyaśovarmmarājasyedam ihāśrame
(50) kulādhyakṣena karttavyaṅ kr̥tsnaiḥ karmmakarair iti //

LIII.
(51) vidaddhyād āśramasyāsya parivarddhanasaṁpadam
(52) uttarottarasaṁvr̥ddhām̃s tajjanān api pālayet //

LIV.
(53) atithīn mānayed yatnād ātithyāni ca varddhayet
(54) atither mmananāt kr̥tyam adhikaṁ sthāninān na hi //

Face C

LV.
(1) athāvanīndra evātra sāvarodho pi vā gataḥ
(2) taṁ yathāśramasaṁpattyā yatnais suravad arccayet //

LVI.
(3) sa hi viśvambharādhīśas sarvvalokagurus smr̥taḥ
(4) yad iṣṭan tasya tat kuryyād vyāsagītam idaṁ yathā //

LVII.
(5) sarvvalokaguruñ caiva rājānaṁ yo timanyate
(6) na tasya dattan na kr̥tan na śraddhaṁ phalati kva cit //

LVIII.
(7) atha dvijo dhikaṁ pūjyaḥ parebhyo vahavo yadi
(8) prāptās te kramaśaś śīlaguṇavidyāviśeṣataḥ //

LIX.
(9) rājaputraś ca mantrī ca valādhyakṣaś ca sajjanaḥ
(10) te sarvve pūjanīyās syur ānupūrvvyā prayatbataḥ


LX.
(11) mānyo viśeṣataś śūro raṇe dr̥ṣṭaparākramaḥ
(12) raṇārthī tv araṇārthibhyo dharmmarakṣā hi tatsthitā //

LXI.
(13) traividyānantaraṁ pūjya ācāyyas sa ca śābdikaḥ
(14) ekavidbhyo viśeṣeṇa tābhyām ācāryyam arccayet //

LXII.
(15) pañcarātravidhānajñāt śabdaśāstravidas tathā 
(16) adhyāpakaṁ viśeṣeṇa tābhyām ācāryyam arccayet

LXIII.
(17) ācāryyavad gr̥hastho pi mānanīyo vahuśrutaḥ
(18) abhyāgataguṇānāñ ca parā vidyeti mānavam //
% vahuśrutaḥ : bahuśrutaḥ ?

LXIV.
(19) vittaṁ bandhur vvayaḥ karmmma vidyā bhavati pañcamī
(20) etāni mānyasthānāni garīyo yad yad uttaram //

LXV.
(21) sāmānya mānavān sarvvān vālavr̥ddharujānvitān
(22) dīnānāthāṁś ca yatnena bhared bhaktauṣadhādibhiḥ //

LXVI.
(23) nityaṁ hemārccanavidhiṁ vidadhīta yathāvidhi
(24) tr̥ṇadānopacārābhyāṁ kapilām api pūjayet //


LXVII.
(25) śrāddhoparāgakāleṣu piṇdaviṣuvayor api
(26) tandulasyaikayā khāryyā kuryyād āśramayajvanaḥ //

LXVIII.
(27) ye bhaktyā patitā yuddhe ye ca bhaktāḥ parāsavaḥ
(28) apiṇḍāḥ kr̥paṇānāthavālavr̥ddhāś ca ye mr̥tāḥ //

LXIX.
(29) eteṣām eva sarvveṣāñ caturāḍhakatandulaiḥ
(30) māsāvasāne sarvvatra piṇḍaiḥ kurvvīta tarppaṇam //

LXX.
(31) etasminn āśrame piṇḍaṅ kr̥tvānīya ca sarvvaśaḥ
(32) yaśodharataṭākānte tasminn eva tu nirvvapet //

LXXI.
(33) yaśodharataṭākākhyatīrthasnānavidhāyakān
(34) tasyān tapasyamāsasya paurṇṇamāsyāñ ca bhojayet //

LXXII.
(35) trisandhyavidhisaṁsaktāś śīlādhyayanatatparāḥ
(36) gr̥hasthakarmmanirmmuktāḥ śaśvadindriyanigrahāḥ //

LXXIII.
(37) varṣāsv ananyaśayitā ekabhaktena jīvinaḥ
(38) evaṁvidhā bhāgavatā vāstavyā vaiṣṇavāśrame //

LXXIV.
(39) na vaiṣṇavāśramasyāsya vaiṣṇavo vāsayet striyaṁ
(40) kadā cid upaśalye pi sahadharmmacarīm api

LXXV.
(41) vaiṣṇavā vālavr̥ddhādyā ye sadādhyayane ratāḥ 
(42) eteṣām iyatī vr̥ttir ddātavyā prativāsaram //

LXXVI.
(43) catvāri dantakāṣṭhāni tathāṣṭa kramukāṇi ca
(44) tandulārddhāḍhakānnañ ca ṣaṣṭis tambūlakāni ca //


LXXVII.
(45) dīpikamuṣṭir ekā ca tathaidhasyaikapūlakaḥ
(46) tany ācāryyāya deyāni tathaiva brahmacāriṇe //

LXXVIII.
(47) dantakāṣṭhatrayaṁ sārddhaṁ tandulaṁ prasthabhaktakam
(48) tambūlaviṅśatī dve ca kramukāṇi ṣad eva tu //

LXXIX.
(49) ekā ca dīpikāmuṣṭir idhanasyaikapūlakaḥ
(50) vaiṣṇavebhyaḥ pradeyāni vr̥ddhebhyas tāni sarvvaśaḥ //

LXXX.
(51) dantakāṣṭhadvayañ caiva tandulaprasthabhaktakam
(52) triṅśattamvūlapattrāṇi catvāri kramukāṇi ca //

LXXXI.
(53) tathaiva dīpikāmuṣṭir ekaidhasyaikapūlakaḥ
(54) yu - - - - - - pradeyaṁ sarvvam eva tat //

Face D

LXXXII.
(1) tadannan dvitrikuduvās tandulāḥ kramukadvayam
(2) tambūlaviṅśatiś caikā dīpikāmuṣṭir arbhake //

LXXXIII.
(3) adhyetari gr̥hasthe ca vr̥ttir ddeyā yathāvayaḥ
(4) annaṅ kākeṣu dātavyam arddhaprasthakatandulam

LXXXIV.
(5) pratyahaṅ kalpitaṁ bhaktaṁ tandulādhyarddhakhārikā
(6) na dadyāt tandulān eva dadyād evaudanīkr̥tān //

LXXXV.
(7) trīṇi pātrāṇi yāvat tadvyañjanan daśapātrataḥ
(8) satkāram ādadānānām ānupūrvvīvyapekṣayā //

LXXXVI.
(9) caturmmāsopabhogārhaṁ ghaṭadhūpāgnibhājanam
(10) ācāryyāyaikaśo dadyāj jyāyase sāttvatāya ca //

LXXXVII.
(11) riktapattraṁ maṣīṁ mr̥tsnāṁ dadyād adhyetr̥sādhave
(12) bhojyaṁ viśeṣayed deśe kāle pañcotsave tathā //
 
LXXXVIII.
(13) kuṭyāṁ kuryyād anusamāḥ śayana[ṁ] kṣurakarttarī
(14) ihasthā vaiṣṇavās sarvve nādhyakṣe vaśyatāṅ gatāḥ //

LXXXIX.
(15) yady apātakino bhītā ihāgatya samāśritāḥ
(16) pīḍayitre na tān dadyād gr̥hṇīyān na sa tān api //

XC.
(17) karmmaṇā manasā vācā na hanyān nāmiṣan diśet 
(18) parasmāy āśramasyāntar vvahir vvāpi kathañ ca na //

XCI.
(19) sarvvān avādhakān sattvān āśramasyāsya sannidhau
(20) yaśodharataṭākasya tasyānte ca na hiṅsayet //

XCII.
(21) rājātmajā rājapautrī rājavr̥ddhastriyas satī
(22) atrānyātithivat pūjyā nāroheyuḥ kuṭīś ca tāḥ //

XCIII.
(23) yās tadanyāḥ striyo hīnā yā vā caturavibhramāḥ
(24) nātra praveśam arhanti tā evābhyāgatā api //

XCIV.
(25) cāturāśramyapatibhis sarvvais saṁbhūya yatnataḥ
(26) yaśodharataṭākākhyaṁ pālanīyam idaṁ sadā //

XCV.
(27) kiṅkarair āśramasyāsya yad dhanan dhaninārjjitam
(28) tad eva nānyato hāryyaṁ bhuktvāsaṁvarddhya cāśramam //

XCVI.
(29) asyāśramaniketasya kr̥tsnopakaraṇāny ataḥ
(30) anyatra nāpaneyāni haimāni rajatāni vā //

XCVII.
(31) paryyāya paricaryyārham etāvat parikalpitam
(32) dāsīdāsan tad ubhayoḥ pakṣayoḥ śuklakr̥ṣṇayoḥ //

XCVIII.
(33) dvau lekhakau rājakuṭīpālau pustakarakṣiṇau
(34) tāmvūlikau ca pānīyahārau ṣaṭ pattrakārakāḥ //
% tāmvūlikau : tāmbūlikau ?

XCIX.
(35) ulkaidhahārāś catvāraś tathā śākādihārakāḥ
(36) dāsāś ca dvau tadadhyakṣāv aṣṭau bhaktakarā janāḥ //

C.
(37) dāsyas tandulakāriṇyo dvādaśaiva prakalpitāḥ
(38) pañcāśad eṣāṁ pūrṇṇā syād vr̥ddhā vā māvamā bhavet

CI.
(39) adhyāpakavidagdhasya śīlasaṁvaraṇasya ca
(40) janān adhyāpakasya trīn kalpayet paricārakān //
paricārakān : paricārakāt ?

CII.
(41) dasy ekā nava dāsāś ca karttari kṣurakas tathā
(42) pañca śāṭyaḥ kulapates tathā daśa kr̥ṣivalāḥ

CIII.
(43) yady evaṁ śāsanam idan na kurvvita kulādhipah
(44) nirddayan daṇdyatāṁ rājñā sa cāyattas tapasviṣu //

CIV.
(45) parārthasaṁpatkr̥tikāṅkṣiṇā me niṣpāditaṁ puṇyam idan narendrāḥ
(46) svasyāntare rakṣaiva loke bhavatāṁ hi bhāraḥ //

CV.
(47) itīrayaty avyapadeśayacñaṁ bhaviṣyataḥ kambujarājarājān
(48) paśyan pradānapratipattidr̥ṣṭyā sa śrīyaśovarmmanarādhirājaḥ //

CVI.
(49) kumāramantripramukhāś ca mukhyā yaśaśśarīrās sakalair upāyaiḥ
(50) idaṁ mahīpālanivedanādyaiḥ pāyāsur āyāsaparāḥ parārtham //

CVII.
(51) bhuvovārāṁ vahniśvasananabhasāṁ sūryyaśaśinorj jaganty. - ṁ svārthaḥ pratanur api kas sparddhidadhatām
(52) sthitiś śastā hy eṣā bhavati mahatāṁ svārthavimukha bhavanty udyadyatnāḥ parahitavibhūtyai yad aniśam //

CVIII.
(53) vasu harati vitīrṇṇaṁ yo nr̥penaitad asmin sarabhasapatanas s.ād rauravādiṣv avāṅ sa 
(54) tadapi ca parivr̥ddhaṁ yas tu datte sa yāyād ajaram amaram iddhaṁ dhāma śuddhaṁ parārddhyam //
