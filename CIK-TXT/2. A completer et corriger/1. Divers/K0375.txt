K. 375/1108 śaka (Prasat Ta Muean Toch)

Stèle des hôpitaux

Estampage EFEO 430

BEFEO 1903, p. 460

Face A

I.
(A1) namo vuddhāya nirmmāṇadharmmasambhogamūrttaye
(A2) bhāvābhāvadvayātīto dvayātmā yo nirātmakaḥ

II.
(A3) bhaiṣajyaguruvaiḍūryyaprabharājajinan name
(A4) kṣemārogyāṇi janyante yena nāmāpi śr̥ṇvatām

III. 
(A5) śrīsūryyavairocanacaṇḍarociḥ
śrīcandravairocanarohiṇīśaḥ
(A6) rujāndhakārāpaharau prajānāṁ
munīndrameror jayatām uhante

IV.
(A7) āsīn nr̥paś śrīdharaṇīndravarmma{devātmajaś}
devātmajaś śrījayavarmmadevaḥ
(A8) jāto jayādityapureśvar āyāṁ
vedāmvaraikendubhir āptarājyaḥ

V.
(A9) niśśeṣarājanyaśirovataṁsa-
pādāmvujas saṁyati saṁhr̥tāriḥ
(A10) paryyagrahīt sadguṇaratnabhūmāṁ
yatkīrttihārāṁ vasudhāṅganāṁ yaḥ

VI.
(A11) sadāmudā varddhitadānavāris
sadānavarddhipriyasaṁpadāḍhyaḥ
(A12) naṣṭyāhavaiḥ kliṣṭasurārikānto
yaḥ kr̥ṣṇakalpo py avadātavarṇaḥ

VII.
(A13) yo bhyarthitāṁ bhūpatibhir durāpāṁ
lakṣmīm upekṣya svayam abhyupetām
(A14) dikṣu drutāṁ hlādayati sma kīrttim 
aho vicitrā rucir indriyāṇām

VIII.
(15) yaṁ vīkṣya dhāmnā vijite pi nāthe 
vuddhveya kāntyā vijitañ ca kāmam
(16) śucan tyajantyo nijanāma sārthaṁ
vandhīkr̥tāripramadāḥ pracakruḥ

IX.
(A17) puṇyāyuṣaḥ kṣīṇatayā yuge ntye
kṣayaṅ gatāyāṁ kṣayavat prajāyām
(A18) prajāpatiḥ prāgyugavad vitene
yo bhyutthitiṁ pūrṇavr̥ṣaṁ samr̥ddhām

X.
(A19) buddhyā svarggīkr̥tāṁ pr̥thvīṁ matvā maraṇadūṣitām
(A20) martyānām amaratvāya yo diśad bheṣajāmr̥tam

XI.
(A21) puṣyaṅ kr̥tī kr̥tīkr̥tya pūrṇāṅgaṁ yo karod vr̥ṣam
(A22) rājyavaidyācikitsyāṅghribhaṅgan triyugadoṣataḥ

XII.
(A23) jitvānyagopativr̥ṣaṁ svairan tribhuvanāṅgane
(A24) jr̥mbhate ninadan dhīraṁ vr̥ṣo yatpuṣkalīkr̥taḥ

Face B

XIII.
(B1) dehinān deharogo ya[n na svaro]go (note 4) rujattarām
(B2) rāṣṭraduḥkhaṁ hi bhartr̥r̥ṇān duḥkhaṁ duḥkhan tu nātmanaḥ

XIV. 
(B3) āyurvedāstravedeṣu (note 5) vaidyavīrair viśāradaiḥ
(B4) yo ghātayad rāṣtrarujo rujārīn bheṣajāyudhaiḥ

XV.
(B5) sarvveṣām aparādhān yas sarvvataḥ pariśodhayan
(B6) yugāparādhena rujām aparādhān vyaśodhayat

XVI.
(B7) sārogyaśātaṁ parito bhaiṣajyasugataṁ (note 6) vyadhāt
(B8) sārddhaṁ jinaurasābhyāṁ yas sadāśāntyai prajārujām

XVII.
(B9) sa vyadhād idam ārogyaśālaṁ (note 7) sasugatālayam
(B10) bhaiṣajyasugataṅ ceha dehāmvarahr̥dindunā

XVIII.
(B11) so tiṣṭhipad imau cātra rogiṇāṁ rogaghātinau
(B12) śrīmantau sūryyacandrādivairocanajinātmajau (note 8)

XIX.
(B13) cikitsyā atra catvāro varṇā dvau bhiṣajau tayoḥ
(B14) pumān ekaḥ stryau ca dve ekaśaḥ sthītidāyinaḥ

XX. 
(B15) nidhipālau pumāṅsau dvau bheṣajānāṁ vibhājakau
(B16) grāhakau vrīhikāṣṭhānān taddāyibhyaḥ pratiṣṭhitau

XXI. 
(B17) pācakau tu pumāṅsau dvau pākaidhodakadāyinau
(B18) puṣpadarbhaharau devavasateś ca viśodhakau

XXII.
(B19) dvau yajñahāriṇau pattrakārau pattraśalākayoḥ
(B20) dātārāv atha bhaiṣajyapākendhanaharāv ubhau

XXIII.
(B21) ṇarāś caturdaśārogyaśālāsaṁrakṣinaḥ punaḥ
(B22) dātāro bheṣajānā .....................................ṣ(thi)te

XXIV.
(B23) teṣām e(ko) na(r)o ...................................... naḥ
(B24) vārisantā[pa]bhaiṣaja ........................................

Face C

XXV. 
(C1) dve tu vrīhyavaghātinyau tā aṣṭau piṇḍitāḥ striyaḥ
(C2) tāsān tu sthitidāyinyaḥ pratyekaṁ yositāv ubhe

XXVI. 
(C3) punaḥ piṇḍīkr̥tās te tu dvātriṁśat paricārikāḥ
(C4) bhūyo ṣṭhānavatis sarvve piṇḍitās sthitidais saha

XXVII. 
(C5) taṇḍulā devapūjāṅśā ekadroṇā dine dine 
(C6) śeṣā yajñāḥ pradātavyā rogibhyaḥ prativāsaram

XXVIII. 
(C7) prativarṣan tv idaṁ grāhyaṁ triṣkr̥tvo bhūpater nidheḥ
(C8) pratyekañ caitrapūrṇamyāṁ śrāddhe cāpy uttarāyaṇe

XXIX. 
(C9) raktāntajālavasanam ekaṁ dhautāmvarāṇi ṣaṭ
(C10) dve gobhikṣe pañcapalaṁ takkaṁ kr̥ṣṇā ca tāvatī

XXX. 
(C11) ekaḥ pañcapalaḥ sikthadīpa ekapalaḥ punaḥ
(C12) catvāro madhunaḥ prasthās trayaḥ prasthās tilasya ca

XXXI.
(C13) ghr̥taṁprastho tha bhaiṣajyaṁ pippalīreṇudīpyakam
(C14) punnāgañ caikaśaḥ pādadvayañ jātīphalatrayam

XXXII. 
(C15) hiṅgukṣāraṁ kotthajīrṇam ekaikañ caikapādakam
(C16) pañcavimvam tu karpūraṁ śarkarāyāḥ paladvayam

XXXIII. 
(C17) daṅdaṅsākhyā jalacarāḥ pañcākhyātā athaikaśaḥ
(C18) śrīvāsañ candanan dhānyaṁ śatapuṣpaṁ palaṁ smr̥tam

XXXIV. 
(C19) elānāgarakakola[ṁ] marican tu paladvayam
(C20) pratyekam ekaśaḥ prasthau dvau pracīvalasarṣṣapau

XXXV. 
(C21) tvaksārddhamuṣṭiḥ pathyās t[u] catvāriṅśat prakalpitāḥ
(C22) dārvībhidādvayañ cātha sārddhaikapalam ekaśaḥ

XXXVI. 
(C23) kandaṅ halāy jansyaṅ (note 9) devadāru .. vyaṁ prakalpitam
(C24) ekapādaikapalako pi .. ... vaḥ prakalpitaḥ

Face D

XXXVII.
(D1) athaikaśo madhuguddau kuḍuvatrayamānitau
(D2) ekaḥ prasthas tu sauvīranirasya (note 10) parikalpitaḥ

XXXVIII. 
(D3) dvau yājakau tadgaṇakaś caikas te dharmmadhāriṇaḥ
(D4) trayo niyojyāś śrīrājavihārādhyāpakena ca

XXXIX. 
(D5) varṣe varṣe tv idan teṣu pratyekaṁ parikalpitam 
(D6) tisro vr̥hatyo dvādaśayugā daśakarāḥ paṭāḥ

XL. 
(D7) yugmāni nava hastānāṁ vāsasān daśa pañca ca
(D8) dvikaṭṭikaṁ punaḥ pātratritayan trāpuṣaṁ smr̥tam

XLI. 
(D9) deyā dvādaśa khāryyaś ca taṇḍulānām athaikaśaḥ
(D10) sikthatakke tripalake deye kr̥ṣṇā tu ṣatpalā

XLII. 
(D11) varānyavr̥ṇḍāgrasaro pi rājā
prajārthacintājanitārthibhāvaḥ
(D12) bhūyo py asau yācata ity ajasraṁ
praditsataḥ kamvujarājasiṁhān

XLIII. 
(D13) kr̥taṁ mayaitat sukr̥taṁ bhavadbhis
saṁrakṣaṇīyaṁ bhavadīyam etat
(D14) puṇyasya kartuḥ phalabhāk prakr̥ṣṭaṁ
saṁrakṣitety uktam idaṁ hi vr̥ddhaiḥ

XLIV. 
(D15) yo rājadhānyān nihitaḥ prabhutve
mantrī sa evātra niyojanīyah
(D16) na preṣatavyā iha karmmakārāḥ
karādidāneṣu na cānyakāryye

XLV. 
(D17) pratyagradoṣā api dehinas te
na daṇḍanīyā iha ye praviṣṭāḥ
(D18) te daṇḍanīyā tu na marṣaṇīyā
ye prāṇihiṁsāniratā ihāsthāḥ

XLVI. 
(D19) jagaddhitātyarthakr̥pas sa rājā
punar vabhāṣe pranidhānam etat
(D20) bhavābdhimagnāñ janatāṁ samastām
uttārayeyaṁ sukr̥tena tena

XLVII.
(D21) ye kamvujendrāḥ kuśalānuraktā
imāṁ pratiṣṭhāṁ mama rakṣitāraḥ
(D22) te sānvayāntaḥpuramantrimittrā
nirāmayaṁ mokṣapuraṁ labheran

XLVIII. 
(D23) nānādivyāṅganābhir viracitaratibhir bhūridivyopabhogair
(D24) - vyeyur divyadehā diśi diśi + + jās tejasā tejayantaḥ
(D25) dār - itvā samantād acalita + + - svagra - - + - ṇa
(D26) ye - - - + - - + kuśalada + aṁ puṇyam etan madīyam
